{
    "title": "太上洞玄灵宝导引三光妙经",
    "description": "经名：太上洞玄灵宝导引三光妙经，收录于《中华道藏》洞玄灵宝经。",
    "paragraphs": [
        "太上导引三光宝真妙经",
        "元始天尊时在赤明世界丹灵国土、朱凤城中明霞宫内，御三炁丹华之殿。与诸天大圣、至真尊神、五老帝君，金阙后圣、三清元极、上圣高尊、东华太皇、西灵金母、三十二天帝、八十一天君、玄和灵妃、太明玉女、无鞅之众，校定天元，制御洪灾，考量劫运，按三元箓籍，度一切人。三界九幽，沈潜异类，万灵称泰，咸睹法门。地狱宁闲，八阴开朗，积痾蠲荡，罪录销除，预睹天光，咸蒙大庆。十方无极世界，承道威神，倏忽之间，佥然俱至。时东西极远之处，忽有奇光上照太空，来入法会，九色艳逸，灼烁鲜华，炜灿流芳，不可熟视。即有天君天帝、真人仙人、玉女玉童、天人眷属，皆项生圆象，足步莲花，充塞二方，一时齐至。既入法会，礼觐天尊，烧香散华，供养朝谒。法事既毕，各退本方，左右二边，依位而坐。於是太真举信，神王仗幡，天乐空歌，万种互作，震骇天地，喜乐难言。法会未悉，普德妙行真人，即从座起，安徐雅步，直诣道前。稽首作礼，上白天尊：今此会中有东西二众，形神挺特，相好端严，进止雍容，奇光炜烁，宗修何法？师禀何人？以何因缘，证斯品位，愿赐告动，教所未闻。",
        "天尊告曰：普德妙行，汝证位上真，多历年劫，圣尊品绪，真果阶修，内外高卑，浅深行业，咸所洞见，无不该详。二众所修，亦当备悉。汝所发问，当是此会之内，有小圣童真，及初仙之人，所习未广，见彼来众，默有所疑。汝又欲显彼所修，昭示后学，故此发问，广为来生，开演妙门，作大法利。此心弘普，不可思议。复坐谛听，当为汝说。夫大道之化，先乎无先，非有非无，至幽至寂，难声离见，非色非空，微妙玄深，不终不始，将示开化，渐布生成。於太虚冥寂之中，先分道炁，稍见形兆，清浊有殊，清浮为天，浊厚为地。二炁分判，一阴一阳，阴阳至精，结为日月。阳极於九，日含九芒，阴极於十，月分十彩。月以躁速，日以舒迟，月以裁成，日以生化。二象递代，照烛於中，万物感通，生化於下。又以二象结炁，日月分精，散为星辰，止为川岳，五星五斗，交络於天，以正纪纲，以司幽显。物无巨细，咸所击焉。日月星中，各有宫阙，君臣宰执，统领职司。仙秩神官，罪福僚掾，各於其内，莫不备陈。其中官僚，或禀炁挺生，或积功迁署，或随其修学，证品所居，总名三光，应道运化。皆有自然玉字，八会之文，藏秘三宫，未传於世，今将授汝，下化群生。此名导引三光，服御真炁，依科盟受，按法修行，一十八年，功成得道，炁与道合，寿命无穷。二方之人，久修此道，功充德备，形神合升，居三光宫中，为三光寮属，形仪炳灼，光耀纷敷，与众神仙，居然有异。若累功不息，随品转迁，自三光下仙，亦登圣位，与三洞修禀，事事玄同。此法在亿劫之前，渺漭之际，与玉清圣教，俱化诸天，二观三乘，等无有别，勿於大道，生疑惑心。",
        "即命典经上卿、卫真太史、监盟统录，玄上职僚，玉司四官、典领官属，开晨华宝殿，奉丹景玉函，出三光上篇，八天玉字、九变八会，微妙洞章，依四极明科，授普德妙行。诸天在位，万圣列仪，三界四司，咸所瞻睹。於是普德妙行北向长跪，稽首受经，天地万灵，齐声称善。即以白玉为简，黄金刻书，藏於郁仪之台，结璘之阁。四百年内，得传三人。",
        "受经既悉，天尊告曰：二方来众，日月诸仙，导御三光，证成真品，神形朗彻，映照会中。以众所观，甚为奇妙，然於诸方应化，一切真仙光相之中，未为殊特，勿生疑贰，自丧善功。须臾即见元始天尊，及人天大众，各於身相，生微妙光，洞朗太空，混融天地，种种色相，变化无穷。如七宝山，照百千日，与日月众，混合无殊。天尊告言普德妙行曰：大道玄功，生化万物，随形禀受，各有浅深，垂法应机，开度一切，随机修习，亦有等差。万化不同，归於一道，道本无二，归於一元，契道之时，亦忘此一。不拘物我，不系有无，湛寂希夷，离言绝想，劫运有尽，此道常存，安处妙门，是名得道。说是语已，勒命天驾，归还大罗。会众神仙、天真上圣、三界内外、洞了真诠，稽首太虚，作礼而退。",
        "太上导引三光宝真妙经",
        "太上导引三光九变妙经",
        "玄古高圣、无极天真、玄和灵妃、太明玉女，与三十二天天君天帝、天真大神、灵宝真人、诸天仙众、仙童玉女、日月真官、列曜星辰、无鞅僚掾，及日月星内游散仙民，常以太阳正炁之时，正月、三月、五月、七月、九月、十一月，左引日华，右引月魂，仰朝万圣，俯挹列星，奉修定光真常之道。一名流精，二名泽婴，三名法炁，四名阳玉，五名云华，六名道仙，七名九变，八名定光。此道都毕，归真於常。随炁升沦，与道玄会，不生不灭，亿劫常存。诸天真仙，咸所玩习。日君月帝，星宿真官，亦所常契，真常之道，莫不叹服。元炁吐天流精，嗡漱泽婴，引伸法炁，导御阳玉，灌炼云华，化演导仙，超腾九变，身生奇彩，手回定光，跃影太空，登度三界，永出生死，飞升上宫。",
        "五老大圣，诸天真人，导引三光流精。时一百二十五真人，诵咏法契八会之音。",
        "妙道分一炁，炁中分阴阳。凝化日月星，灿然流三光。九华含九道，八色怡八方。焕烂洞真体，流精归太芒。下生渊泉宫，上列无何乡。纵体复飞迹，欻然都相忘。七宝流精结，混沌杂华芳。咽服九云散，此乐殊未央。",
        "道引流精，诵契毕，服三符。",
        "五老大圣，诸天真人，导引三光泽婴。时一百二十五真人，诵咏法契八会之音。",
        "玄绝九炁中，泽婴生太无。郁仪焕旸谷，结璘耀天衢。五星流宝光，斗极回乾枢。飞炁郁勃散，咽御方踟蹰。超迹天宝阶，炼芝服华敷。炁布万神备，举形升太虚。",
        "导引泽婴，诵契毕，服三符。",
        "五老大圣、诸天真人，导引三光法炁。时一百二十五真人，诵咏法契八会之音。",
        "浩晶生法炁，氤氲凝玄中。两曜共澄澈，五纬交相通。三光焕已明，宝炁盈三宫。帝乡会九老，咽服百骸丰。金华照光镜，身与日月同。念道上圣前，万劫寿无穷。",
        "导引法炁，诵契毕，服三符。",
        "五老大圣，诸天真人，导引三光玉阳。时一百二十五真人，诵咏法契八会之音。",
        "玉阳正真炁，妙道三景分。玄和唱灵音，八会敷琼文。五老冥丹宅，飘飘乘景云。大圣诸天众，驾龙饮玉津。三五定生籍，游戏太上宾。华光朗无际，携手朝帝晨。",
        "导引玉阳，诵契毕，服三符。",
        "五老大圣，诸天真人，导引三光云华。时一百二十五真人，诵咏法契八会之音。",
        "引炁郁罗外，九芒结云华。七神高上道，三景耀朱霞。捧香服晨精，功满解世罗。炼化尘结尽，亿龄不为多。落籍三界庭，结友太上家。御景控玄耳，八极何足赊。",
        "导引云华，诵契毕，服三符。",
        "五老大圣，诸天真人，导引三光导仙。时一百二十五真人，诵咏法契八会之音。",
        "自然至真道，妙极玄中玄。万天朝玉陛，九老参华轩。三光有灵炁，所度惟圣贤。勤行导仙业，咽御吞华根。神形合三象，渺渺归本元。皇鸟翔十天，飞举不顾还。",
        "导引导仙，诵契毕，服三符。",
        "五老大圣，诸天真人，导引三光九变。时一百二十五真人，诵咏法契八会之音。",
        "迢迢三天上，落落九玄台。真童采芝集，玉女持花回。天宾挹仙客，俯仰升瑶阶。天河处东井，宝炁萦空来。咽纳漱琼津，兆劫不复衰。矫首三清路，振衣何乐哉。",
        "导引九变毕，诵契后，服三符。",
        "五老大圣，诸天真人，导引三光定光。时一百二十五真人，诵咏法契八会之音。",
        "至矣上真道，妙哉灵宝章。吸景导五星，咽嗽存华芒。流精灌百体，皎晶凝雪霜。洞违照内外，滓尘都消亡。丰肌不复老，契此名定光。永宴太明馆，斯为不夜乡。摄迹归本根，九转凝真常。",
        "导引定光，诵契毕，服三符。",
        "服符揖真，导体咽炁，二景混合，三光会同。我身超然，与光合一。应则归有，寂则入无。逍遥太虚，隐见无极。以此自在，为自然至真之人，亦名元始五老灵宝三十二天定光真人也。常与十极大圣、十华高真，四天帝王、五老上帝，侍从千真万神、三界官属，游息洞阳之阙，绝观台中，即有皇曾天、和阳天、孔升天、霄度天，四天各有三十六国，国有君臣土地，人民帝王，人鸟昆仑，玉京金阙，玄都五岳，神仙灵司，大泽名山，八威神兽，飞沈游息，鳞介羽毛，丘林蠢动，化成七宝，映照四方。法鼓骇空，灵音合奏，歌咏太上八会之章。有进学初仙，得预观听，升纲飞纪，从纪旋斗入魁，咽元吞精，融神合妙，手回六度，足蹑九华，纵身凌虚，与景混一，永登妙道，后天常存也。",
        "玉完天、恭华天、皇崖天、元洞天，有浩阳玄元之台，为九变真人所登之处。",
        "何童天、宗飘天、极风天、妙成天，有玉华之林凌云之台，为导仙真人所登之处。",
        "平育天、皇笳天、孝芒天．、禁上天，有玄昌宝台，为云华真人所登之处。",
        "文举天、堂耀天、翁重天、常融天，有回阴太真之台，为玉阳真人所登之处。",
        "七耀天、端靖天、江由天、腾胜天，有云结灵飞之台，为法炁真人所登之处。",
        "越衡天，恭庆天、上揲天、梵度天，有无量极观之台，为泽婴真人所登之处。",
        "蒙翳天，极瑶天、昙誓天、贾弈天，有十绝九华之台，为流精真人所登之处。",
        "凡此八台，皆三光真仙、四天天王，与诸真人登览游宴之所，天文玉书，镂玉为字，在此台之内，名曰元始八天符命。导引者尊奉吞饵，变质易形，炼有待之躯，入无形之道。修行之时，别室存道，清斋绝尘，以六阳之月，六炁宣和，天真感应。或於灵丘仙岳之上，澄神注念，立可上通。若在民间，谅难感彻也。",
        "元始天尊、太上大道君、太上老君、五老上帝、四极真王、九天帝君、四天帝王、三十二天帝、太上十华真人、三元君统录众圣，一切尊神，每以此月，导引三光。三光开玄，正炁宣行，天度均正，八风无愆。即命真仙官众，朝谒四方老子天尊，随念显形，神光煜耀，以助日月之明。修此道者，当於斋室，旦夕存礼，以冀感通也。",
        "东方八天老子天尊。太玄老子总御天尊。",
        "玄微老子八明天尊。方御老子流霞天尊。",
        "太丹老子三真天尊。黄庭老子太乙天尊。",
        "北帝老子太皇天尊。天威老子颢炁天尊。",
        "紫极老子回真天尊。南方八天老子天尊。",
        "龟山老子五炁天尊。圆行老子宝炼天尊。",
        "导通老子侍极天尊。千诵老子回道天尊。",
        "四明老子随生天尊。云庆老子云光天尊。",
        "游玄老子上京天尊。宝量老子元老天尊。",
        "西方八天老子天尊：太衡老子普度天尊。",
        "九炁老子真化天尊。黄老老子度生天尊。",
        "紫阳老子养神天尊。定相老子飞行天尊。",
        "高业老子观天天尊。飞黄老子九光天尊。",
        "大法老子玄极天尊。北方八天老子天尊：",
        "回元老子三素天尊。六合老子北度天尊。",
        "紫度老子流婴天尊。兴相老子真炁天尊。",
        "劝化老子至容天尊。百仙老子延真天尊。",
        "兵刃老子五炁天尊。九变老子清静天尊。",
        "元始天尊，统亿劫以来诸天大圣、十方应化老子天尊，修洞天灵宝导引斋法。当以正月、三月、五月、七月、九月、十一月，六阳斋月，正中之时，随方敬礼老子天尊。首体投地，三十二礼，散华烧香，昼日祈请，然灯静念，夜以朝忏，一心丹竭，万善咸臻，至真太神，当自冥应，克得通感，度学道之人也。"
    ]
}