{
    "title": "太上洞玄灵宝天地运度自然妙经",
    "description": "经名：太上洞玄灵宝天地运度自然妙经，收录于《中华道藏》洞玄灵宝经。",
    "paragraphs": [
        "道言：太上灵宝，先天地而生，然后有天地。数起於一，立於三，成於五，盛於七，极於九。故天去地九万里，积阳气。道阴形列布崑崙，為地柱。气上通崑崙者，地之中地。崑崙直东一亿万六千五百里，崑崙直西一亿万六千五百里，崑崙直南一亿万六千五百里，崑崙直北一亿万六千七百五十里，地周游四匝，四亿二万六千二百五十里焉。",
        "道言：夫日月径上千里，周三千里，运行八十一域，更迭朦朦瞑暝。北斗九星，二星阴不见，相去九万里，以沈润八十一州、八百一十域。北斗当崑崙上，抱崑崙，气运注天下，春夏為零露，秋冬為霜雪。人与天地同也。天地八方之外，万物受性，皆怀忧苦，常伤人民，含血蠕动，不得自在，与天地争命，皆当归死。骸骨消入於地，精神飞翔，辗转五道。為善上天，為恶入渊。凡人生时所為善恶，精神魂魄随其罪福。唯学道求生，达运度极，致可以长存，复阳九之运。",
        "道言：人生涉胞胎，当经十月日，死如大风，卒起无期，死至无时。当与心争，為善勿疑。故以经道劝励学士，目所不见，耳所不闻，㻕琦珍物，亦何益於身。诸為道者，当信经诚，守善以死，不犯恶而生。道不可失，德不可违，违道失德，如儿生无母，如鱼脱渊。若志学，轮转死生，如蚕在茧中，混混吨吨。故一旦变形易数，道成於微，长斋诵经，為德之根，自然玄解运度，足于神方之外，得礼太上玉京之尊。乃作颂曰：",
        "我唯年衰时，百病皆当经。冰消而火起，灾衝解其形。百骸生分离，大劫要当倾。吾故畏是痛，求道愿长生。去此尘中累，会彼至寂贞。高行期大乘，自然学道成。轮转无上德，忘我故不名。静惠度八难，逍遥竟何营。",
        "道言：夫生，惟人為贵。既有其生，宜奖而成之。而贪财恡惜，不肯施散。奉事师宝以求昇度，孰自思惟。今身非我身所有，财宝亦非我有，官爵俸禄，為身重累，将何益於己身。老病死者皆不能為我却之。不能自拔為道，厚自文饰，谓生已足。譬如陆鸟爱其尾，终為射夫之所得。為学者当勤心上契，知是皆不随人魂神去，空為困苦。当思拔度之根，绝三恶之道，令入三善道。一者不老，二者不病，三者不死。长生度世去厄会，遇运得太上之宾。乃作颂曰：",
        "自念老病尽，三界之大患。福讫命将终，气绝入棺槨。冥冥成灰土，魂魄无暂安。吾故畏是故，学道无夭残。",
        "摄意存正真，淑心谅可观。躭成三宝囿，自能伏魔官。故我损身施，志超生死岸。混然既无待，永保亿龄欢。",
        "道言：夫修长生，志在昇度，求无為之道，身超於尘垢，绝跡于群方者。当先知天地运度大期之数，阳九百六之灾，去厄即安之。宜如其不尔，虽自求道终年，而希昇腾，将复费其功，夫卒為徒劳也。今开示尔劫运之期，盈缩之分，保躬求生，以招长命，岂但在一躯而已哉，亦将七祖反胎也。仙公曰：夫学道精研，能明运度阳九百六之会，亦必得度世无危倾也。要在长斋久思，远去人事，想累兼忘，然后可期肉飞之举。如其一毫不尽，不可谓永，求太极真人诵法言十首：",
        "赤书土出治，金玉复為夫。青龙甲申会，奄至谁能知。虽著天水文，宝候王子期。辰中色当变，先时睹胡儿。崑元最其充，积石次不治。萧萧上学士，后天奉天时。福非一朝过，七叶积善基。太平契孟津，乐哉何熙怡。",
        "玄运金马末，古月侵神州。陆上既无子，兄弟亦迭游。河洛子空尽，燕赵成洪流。荆阳柳其次，巳刻中岳符。芒子尽十载，东海桑中游。宜先入福地，八石以鍊躯。柳城即生地，伏龙不為悠。玉笋近世间，桐栢甚易求。",
        "丁亥不云远，八公同会俱。玄生浮紫云，诲以九灵子。令未负灾充，雷电不可止。出在申酉岁，弥漫留十纪。至于水龙时，仙君乃方起。弓口十八子，高吟相营理。百官森列序，穆穆皆首士。勤心慕松乔，劫尽已度己。平日解带游，寸毫写衿裹。",
        "方平记大鸟，当来东南翔。下愚不见事，贤者披神方。郊境没夏首，太白失度常。云雾皆变化，鱼鱉游汪洋。一时沦东海，无复起子商。壬午之南岳，即阴以為阳。扬州可度世，时诵生神章。",
        "张氏著鵠呜，识纬金马末。反白相中伤，娄衿不解带。官兵悉窜走，贼疆日凶大。九重虽衣裳，宫墻时了坏。荆棘当庭生，王侯没虏贼。妻妇亡异域，使役无时泰。衒卖谅可哀，千载岂复会。末若早学道，宅志霄雾际。",
        "修学诸祭酒，治法当令勤。不谨百八十，至时如火煎。近在金氏世，念此当可言。兵刀四衝至，一日不可延。然后洪灾会，浩哉与天连。行尸无所覩，圣人知信然。先学悟玄京，方寸会名山。敛衽之胜地，至道固灵祖。",
        "平都述翰墨，福地谅可往。庚辰羌胡动，壬午有奇赏。先当之福乡，高咏以自养。万里望无烟，壬辰未消殃。既平仙君治，八方息罗网。如吾玉斧惠，永谢尘中壤。华禄岂足贪，於玄绝冥想。",
        "孔生遗明藏，木对若有因。甑山可游处，九夷拂轻尘。陋庐守空寂，玄默湛冥绿。泉涌不继本，卯金无伤人。刀曲不觉痛，今世伤尔身。",
        "太和山可诣，鴈门其明真。鹿堂信可贵，和民至壬辰。十八既出治，子来合明真。昊地偏多仙，荆湘最困贫。",
        "柳谷安可亲，三倍放勋世。尔乃知苦辛，圣帝既出治。其在壬辰始，明星焕水母。申后留十纪，大鸟东南聚。",
        "生血城门裹，群鼠绿高木。眾多不可止，女子入宫府。云龙无比拟，愚者谓不然，贤者自方峙。",
        "道言：灵宝自然运度，有大阳九、大百六，小阳九、小百六。三千三百年為小阳九、小百六；九千九百年為大阳九、大百六。天厄谓之阳九，地亏谓之百六。至金氏之后甲申之岁，是天地运度否泰所经，阳九将会，至时道德方明，凶丑顿除，圣君受任於壬辰之年也。此太极真人法言十篇，神趣妙畅，微旨朗空，期运之数，去就之要，可谓详矣，可谓尽矣。",
        "道言：若能常讽诵冥韵，则得度洪灾於阳九，受位任於丁亥。约当先长斋静咏，默绝嚣累，然后求释解之微旨，发清音於唇吻。则七祖反胎，己身长存，经运周而无害，受仙而登焉。妙哉微矣，非言所宣。子若遇之，则得上游玉京，為圣帝牧民理治。",
        "道言：传受之科，如吾称旧典，清斋二十四日，别齎上金五两，丹地锦百尺，以為盟誓。受者奉而行之，若不依科而妄传，则风刀考罚矣。受者辛勤详慎之哉。",
        "太上灵宝天地运度自然妙经"
    ]
}