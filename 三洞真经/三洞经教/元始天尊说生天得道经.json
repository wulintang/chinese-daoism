{
    "title": "元始天尊说生天得道经",
    "description": "经名：元始天尊说生天得道经，收录于《中华道藏》三洞经教。",
    "paragraphs": [
        "尔时元始天尊在大罗天上玉京山中，为诸天仙众说此《生天得道真经》。告诸仙曰：吾今为汝略启身心，明宣道要。十方得道神仙，皆从此经修行而通微奥。善男子、善女人，依凭斋戒，作是1津梁，一切有为，显诸真路2，体此法相，乃可受持。能屏众缘，永除染著，外想不入，内想不出，於正念中3，皆4得五脏清凉，六腑调泰。三百六十骨节之间，有诸滞碍，十恶之业，百八十烦恼之业，众苦罪源，悉皆除荡。即引太和真炁注润5身田，五脏六腑，心目内观，真炁所有，清静光明，虚白朗6耀，杳杳冥冥，内外无事，昏昏默默，正达无为，古今常存，总持净念，从兹解悟，道力资扶，法药相助。仍节饮食，驱遣鬼尸，安寂7六根，净照八识，空其五蕴，证8妙三元，得道成真，自然升度。尔时诸天仙众白9天尊言：自从无始以来，至于今日，未闻如是大乘经典。我等缘兹幸会，广及一切，道果圆明，而说偈曰：",
        "杳杳冥冥清静道，昏昏默默太虚踪，",
        "体性湛然无所住，色心都寂一真宗。",
        "1.作是，《生天经颂解》作是作。",
        "2.路，《生天经颂解》作露。",
        "3.於正念中，《生天经颂解》无此四字。",
        "4.皆，《生天经颂解》作乃。",
        "5.润，《生天经颂解》作想。",
        "6.朗，《生天经颂解》作晃。",
        "7.寂，《生天经颂解》作静。",
        "8.证，《生天经颂解》作正。",
        "9.《生天经颂解》白上有上字。"
    ]
}