{
    "title": "太上升玄消灾护命妙经",
    "description": "经名：太上升玄消灾护命妙经，收录于《中华道藏》三洞经教。",
    "paragraphs": [
        "尔时元始天尊在七宝林中，五明宫内，与无极圣众俱。放无极光明，照无极世界1，观无极众生，受无极苦恼；宛转世间，轮回生死，漂浪爱河，流吹欲海，沉滞声色，迷惑有无；无空有空，无色有色2，无无有无，有有无有，终始暗昧，不能自明，毕竟迷惑。",
        "天尊告曰：汝等众生，从不有中有，不无中无，不色中色，不空中空3；非有为有，非无为无，非色为色，非空为空。空即是空，空无定空；色即是色，色无定色；即色是空，即空是色。若能知空不空，知色不色，名为照了，始达妙音。识无空法，洞观无碍，入众妙门，自然解悟，离诸疑网，不著空见，清静六根，断除邪障。我即为汝说是妙经4，名曰护命，济度众生，随身供养5传教世间，流通读诵。即有飞天神王、破邪金刚、护法灵童、救苦真人、金精猛兽，各百亿万众，俱来6侍卫是经，随所供养，捍厄扶衰，度一切众生，离诸染著7。尔时天尊即说偈曰：",
        "视不见我，听不得闻。",
        "离种种边，名曰妙道。",
        "1.放无极光明照无极世界，敦本P.2471、S.3747作放无极光，照无极界。",
        "2.沉滞声色，迷惑有无；无空有空，无色有色，P.2471此数句作滞声香味触中，迷有无无色内，无色有色。S.3747作滞声香味触中，迷有无无有内，无色有色。",
        "3.从不有中有，不无中无，不色中色，不空中空，此数句敦本P.2471缺漏。",
        "4.我即为汝说是妙经P.2471作我故为汝四辈说是妙经。",
        "5.随身供养，道藏本原缺，据P.2471颂注本补。",
        "6.俱来，道藏本原无来字，据颂注本补。",
        "7.敦煌本此句后有入众妙门四字，但缺下句尔时天尊即说偈曰。"
    ]
}