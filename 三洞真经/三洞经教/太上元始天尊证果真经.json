{
    "title": "太上元始天尊证果真经",
    "description": "经名：太上元始天尊证果真经，收录于《中华道藏》三洞经教。",
    "paragraphs": [
        "尔时元始天尊，在玉清宫内，与诸仙上圣演说真经。若能传受，身有光明，左有天丁，右有七星，三界侍从，受吾真经，能持诵者，万鬼销宁，诵吾真经，自然长生，五帝侍卫，万劫皆明，随劫轮转，逍遥上清，光奇仙子，受者长生，玄真妙录，禁断恶神，千千截首，万万剪形，天符劫令，断绝鬼神，头破七分，除灭根源，修行有志，对御留恩，真经微妙，难遇难闻。",
        "上帝高尊，五灵大神。三界收戮，十恶绝根。洞明师子，护持龙门。三界玉真，真中有神。天人护卫，绝魔邪群。传受万民，世世长存。",
        "道言：证果真经者，读诵万徧，生者长生，家门有庆，死者幽魂出苦，身离恶趣，世间善信男女，宜各敬而行焉。"
    ]
}