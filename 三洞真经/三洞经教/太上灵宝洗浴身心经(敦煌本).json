{
    "title": "太上灵宝洗浴身心经(敦煌本)",
    "description": "经名：太上灵宝洗浴身心经(敦煌本)，收录于《中华道藏》三洞经教。",
    "paragraphs": [
        "元始天尊时于太玄都玉京山金阙七宝紫微宫，与十方圣众、诸天真仙、诸天帝王，及一切种类人天龙鬼，应受度者无量之众，登真一位，得无为心，同会其所。尒时天尊告诸四众：汝等身心本地清净，实相不动，始终恒一,犹如虚空，去来无碍。但以倒想1随业受形，积邪伪尘，聚贪痴垢，欲恶染性，秽浊缠身。譬如明珠恒埋粪壤，历劫隐蔽，不显珠光。将来众生，迷真道本，造颠倒业，种邪伪根，埋智惠珠，增烦恼垢，堕生死海，溺贪爱流，驱驰五欲，处魔怨境，烦恼结缚，身心臭秽，随业流转三恶五道，廕盖正性，沉没玄珠，翳本光明，亦复如是。汝等四众，以本分力，汲道性水，采无为香，调智慧汤，居清净室，为诸众生洗愚痴垢，涤身心秽，得真实净，毕竟无染，平等解脱，令入道场。尒时大众闻是说已，奉教思惟，心开意解，欢喜踊跃，仰瞻尊仪。而说颂曰：",
        "元始无上大慈尊，善说众生颠2倒业。",
        "不悟妙本常清净，动则沉沦经万劫。",
        "妄想既植贪痴根，随根即生烦恼叶。",
        "根叶繁滋弥世界，善恶轮回互重叠。",
        "狂迷竞食耶伪果，子果不絶恒相接。",
        "烦恼垢重复明珠，身心臭秽乖清净。",
        "示我汲引道性水，洗涤千耶归一正。",
        "平等清浄智惠汤，荡除痴垢开真性。",
        "有缘速入正性空，无为香水澄如镜。",
        "能照去来耶倒业，洗涤贪嗔归诫定。",
        "心垢恼病豁以除，各复真根增惠命。",
        "慈尊所说颇思议，我故稽首咸恭敬。",
        "时此会中天真皇人从座而起，上白天尊：唯愿慈云广覆无外，上妙法雨遍洒人天。众生愚痴，随业生灭，垢秽深重，耶或缠身。令调法汤，建清净室，为诸众生3洗涤罪垢，消除耶秽，未审仪轨，其事云何？天尊曰：凡诸行道，入静烧香，为己及人请谢罪福，皆当沐浴，荡涤身心；过此每月一浴，是其常法。然诸天帝王，敕其男女依法清静，作五种香水，广开净室，散花烧香，行道礼拜，持斋奉诫，讲说经文。每至年终上八，集仙真圣，天中男女洗濯身形，将劝众生回向正道，出生死烦劳。汝等宜依此法，至是八日，劝诸男女及以国王、大臣宰辅、天下人民，作法香水，悬诸幡盖，建斋行道，忏悔礼拜，讲诵此经。入清净室，正念安坐，先观身心，垢秽聚积，无量邪或，不净尘劳，共成我身，内外贪痴，粗细不净，生老无常，众苦结缚，三业障道，六尘覆心，弥天云翳日月光明4。作是观已，了了分明5。以法香水，先从首面皮肤、四支五体、六根九窍，次第灌洗，悉令清净。外清净已，复以净观，重修6内心邪或烦恼，妄想执计，贪嗔痴垢，普令清净。内外既浄，住法身心，常居道场，断邪伪垢，是名法水洗浴身心。若有善男子、善女人，能为国主人王、九玄七祖、所生父母、己身男女、天下人民，三徒五苦一切众生，施法香水、出家法服、俗衣香药、沐浴之具，修斋行道，散花烧香，礼拜念诵，听讲经教，受诫发愿，供养十方诸天上圣、妙行真人、神仙玉女及出家法身，所得功德，最为无量，不可思议。所以者何？是人能为一切行人洗尘垢故，尘垢既除，得见真道，是故得福最为无量。作是说已，诸仙欢喜，各随仪轨，依法奉行，礼拜天尊，一时而退。",
        "太上灵宝洗浴身心经一卷",
        "1.倒想，BD14523作颠倒妄想。",
        "2.颠字原缺，据P.2402补。",
        "3.为诸众生原缺，据P.2402补。",
        "4.明字据P.2402补。",
        "5.分明，P.2402作分别。",
        "6.重修，BD14523做熏修。"
    ]
}