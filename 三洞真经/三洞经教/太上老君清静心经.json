{
    "title": "太上老君清静心经",
    "description": "经名：太上老君清静心经，收录于《中华道藏》三洞经教。",
    "paragraphs": [
        "老君曰：夫道，一清一浊，一静一动1。清静为本，浊动为末2。故阳清阴浊，阳动阴静3；男清女浊，男动女静。降本流末，而生万物。清者浊之源，静者动之基。人能清静，天下贵之4。人神好清而心扰之，人心好静而欲牵之。常能遣其欲而心自静，澄其心而神自清，自然六欲不生，三毒消灭。而不能者，心未澄、欲未遣故也。能遣之者，内观於心，心无其心；外观於形，形无其形；远观於物，物无其物。三者莫得5，唯见於空。观空亦空，空无所空。既无其无，无无亦无。湛然常寂6，寂无其寂。无寂寂无，俱了无矣，欲安能生7？欲既不生，心自静矣。心既自静，神即无扰。神既无扰，常清静矣8。既常清静，及会其道。与真道会，名为得道9。虽名得道，实无所得。既无所得，强名为得。为化众生，开方便道10。老君曰11：道所以能得者，其在自心。自心得道，道不使得。得是自得之道，不名为得。故言实无所得。",
        "老君曰：道不能得者，为见有心。既见有心，则见有身。既见其身，则见万物。既见万物，则生贪著。既生贪者，则生烦恼。既生烦恼，则生妄想。妄想既生，触情迷惑，便归浊海，流浪生死，受地狱苦，永与道隔。人常清静，则自得道。於是而说偈曰12：",
        "天尊妙用常眼前，举体动心皆自然。",
        "息个动心看动处，动处分明无际边。",
        "边际由来本性空，非观心照得虚空。",
        "自悟因缘无自性，翛然直入紫微宫。",
        "宫中宫外光且明，万法圆中一道平。",
        "清心清镜皎无碍，无碍无心心自在。",
        "平等道平无有异，天堂地狱谁安置。",
        "神既内寂不亏盈，善恶若空何处生。",
        "只为凡夫生异见，强於地上起纵横。",
        "纵横遮莫千般苦，一一谛观无宰主。",
        "谛观无主本无宗，只个因缘即会中。",
        "中间虽会常无会，放会无为任物通。",
        "若时有人知是经意，行住坐卧，若能志心念诵，深心受持，则能灭除无量一切宿障诸恶13，冤家皆得和合，无受苦报。邪魔外道，道能降伏。告诸众生，欲度厄难，各已清净，信受奉行。",
        "1.夫道，一清一浊，一静一动，《清静经》作夫道者，有清有浊，有动有静。",
        "2.清静为本，浊动为末二句，《清静经》所无。",
        "3.故阳清阴浊，阳动阴静，《清静经》作天清地浊，天动地静。",
        "4.人能清静，天下贵之，《清静经》作人能常清静，天地悉皆归。",
        "5.三者莫得，《清静经》作三者既悟。",
        "6.观空亦空&hellip;&hellip;湛然常寂，《清静经》作观空亦空，空无所空。所空既无，无无亦无。无无既无，湛然常寂。",
        "7.寂无其寂&hellip;&hellip;欲安能生，《清静经》作寂无所寂，欲岂能生。",
        "8.欲既不生&hellip;&hellip;常清静矣，《清静经》作欲既不生，即是真静。真静应物，真常得性。常应常静，常清静矣。",
        "9.即常清静&hellip;&hellip;名为得道，《清静经》作如此清静，惭入真道。既入真道，名为得道。",
        "10.强名为得，为化众生，开方便道，《清静经》作为化众生，名为得道。能悟之者，可传圣道。",
        "11.以下老君曰二段，《清静经》作老君曰：上士无争，下士好争云云一段，文多不同。",
        "12.於是而说偈曰以下，《清静经》无其文。",
        "13. 无字原作元。兹据《云笈七签》本改。"
    ]
}