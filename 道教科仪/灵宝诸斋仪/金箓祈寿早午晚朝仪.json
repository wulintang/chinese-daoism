{
    "title": "金箓祈寿早午晚朝仪",
    "description": "经名：金箓祈寿早午晚朝仪，收录于《中华道藏》灵宝诸斋仪。",
    "paragraphs": [
        "经名：金箓祈祷早午晚三朝仪。三卷。底本出处：《正统道藏》洞玄部威仪类。",
        "金箓祈寿早朝仪",
        "法事如式",
        "各礼师，存念如法",
        "请宣神咒",
        "元上青精，九炁太灵。神光遐散，流映东青。华景郁勃，灌我身形。宫府安镇，宝魂自生。洞达八朗，飞升玉庭。",
        "鸣法鼓二十四通",
        "无上三天玄元始三炁太上老君，召出臣身中三五功曹、左右官使者、左右捧香驿龙骑吏、侍香金童、传言散花玉女、五帝直符直日香官，各三十六人出。出者，严装显服，冠带垂缨。关启玄坛土地，方域神真。臣今早朝，升坛行道，朝谒帝真。钦奉其诸丹悃，具载缄誊。愿得太上至真道炁灵宝瑞光下降，流入臣等身中，令臣所启之诚，速达径御至真无极大道三清上圣昊天至尊金阙玉皇上帝御前。",
        "请称法位",
        "具位臣，某与临坛官众等，谨同诚上启虚无自然至真无极大道玉清圣境大罗元始天尊，太上道君，太上老君，昊天至尊玉皇上帝，紫微上宫天皇大帝，紫微中宫北极大帝，后土皇地祇，玄都万寿天尊，太平护国天尊，福生无量天尊，玄都玉京七宝层台紫微上宫灵宝至真诸君丈人，金阙诸天弥罗圣众，上相上宰，上保上傅，少保少傅，四师五帝、十二仙卿，三十六部尊经，玄中大法师，三天大法师，日月星宫、斗府周天、宿度河汉星真，南极老人，福禄寿星真君，皇帝本命星君，帝座照临星宰，三界内外应感一切真灵。臣闻，元始开图，六合焕真风之妙化；虚皇御运，八图流慧日之祥光。上燮理於天元，下裁成於地纪。圣神立极，敷大道於混沌之初；民庶安居，沐至化於鸿蒙之后。主张橐钥，典领权衡。臣等抗志玄关，潜心道域。卑栖尘棘，莫观妙於黄房；高蹈烟林，徒凝玄於紫户。誓立功而承宣化，期领教以致修真。凡有请祈，敢忘关告。以今钦承上命，爰谨祝厘。",
        "电绕斗枢，诞轩辕帝之瑞庆；星辉华渚，肇金天氏之祯祥。有开必先，咸符嘉应。光膺宝历，允协昌期。钦逢震夙之辰，祇建鸿禧之会。环拱同尊於北极，崇高永比於南山。历颁正朔，以同文运。启皇明之一统，万方依赖，天下太平。敬伸请命於玄穹，庸致归恩於皇极。醮陈金箓，经阅琅函。霓旌晻霭以来临，羽葆葳蕤而下降。华封三祝，钧乐九成。以今早朝，升坛行道，请法众等，运兹初捻上香。愿此香烟腾空，径上供养至真无上道宝大罗元始天尊，金阙至尊玉皇上帝，无上大罗至真众圣。臣等皈身皈神皈命，首体投地，仰依太上三尊十方众圣。愿以是香功德，上祝皇帝陛下。恭愿道合羲轩，功高汤武。百川宗海，辟浩渺之福源；六龙御天，启穹窿之寿祉。万邦仰芘，四海永清。今故烧香，自皈依师尊大圣众。至真之德，得道之后，保天长存，和与道合真。",
        "大明生东，小心事上。粲光华而驾景，极遐迩以乘晨。以今早朝，升坛行道，请法众等，运兹二捻上香。愿此香烟腾空，径上供养至真无上经宝玉宸灵宝天尊，紫微天皇大帝，禹余天宫真仙圣众。臣等皈身皈神皈命，太上三尊十方众圣。愿以是香功德，上祝皇帝陛下。恭愿四时顺序，万国咸宁。修至道，修至德，修至仁，倍增景福；混元神，混元精，混元气，永保长生。齐同慈爱之心，欣乐太平之象。今故烧香，自皈依师尊大圣众，至真之德，得道之后，永保长生，和与道合真。",
        "皇天无亲，惟德是辅。信天道之有常，上帝好生，作善降祥，见帝心之简在。阳景开光於寿域，晨辉烛焕於朝班。以今早朝，升坛行道，请法众等，运兹三捻上香。愿此香烟腾空，径上供养至真无上师宝，五灵玄老天尊，紫微北极大帝，后土皇地祇，大赤天宫无鞅圣众。臣等皈身皈神皈命，首体投地，仰依太上三尊十方众圣。愿以是香功德，上祝皇帝陛下。伏愿旦气清明，圣躬康泰。乾坤合德，广扬化育之仁风；海岳效灵，咸赞雍熙之至治。庆云焕彩，甘露凝祥。今故烧香，自皈依师尊大圣众至真之德。得道之后。保天长存，和与道合真。",
        "礼方",
        "忏悔",
        "步虚",
        "三启",
        "三礼",
        "重称法位",
        "具位臣姓某谨重诚上启三境至尊，十华上圣，玉京金阙天帝天真，日月星斗群真，十方师尊圣众，三界官属，一切真灵。恭望洪慈，俯垂昭鉴。臣闻，八千岁为春秋，咸仰灵椿之永寿；九五福齐天地，再陈洪范之嘉言。仰瞻皇极之尊，莫罄华封之祝。臣等钦逢圣旦，恭奉纶音。教演冲科，俨对威颜之只尺；福资景运，用殚忠悃於再三。天听匪遥，玄功莫测。愿回肸蠁，普赐鉴观。宝历增辉，春蔼九重之喜气；金枝衍庆，雷同万国之欢声。岁有丰登，物无疵疠。边域干戈而永戢，郊畿麟凤以翱翔。海晏河清，风调雨顺。则上明天尊大慈之化，下副臣等皈命之诚，谨启以闻",
        "十二愿",
        "存神烧香",
        "香官使者、左右龙虎君、侍香诸灵官，当令臣向来早朝升坛行道之所，自然生金液丹碧芝英，百灵众真，交会在此，香火炉前。当愿圣鉴昭回，丹诚感格，十方仙童，玉女接侍，兰烟传臣向来所奏之诚，速达径御至真无极大道三清上圣昊天至尊金阙玉皇上帝御前。",
        "出堂颂，回向",
        "金箓祈寿早朝仪",
        "金箓祈寿午朝仪",
        "法事如式",
        "各礼师，存念如法",
        "请宣神咒",
        "丹华流映，宝芝生光。神精彻幽，散灵八方。直符摄炁，啸命朱童。三精敷焕，注我绛宫。赤神安镇，五香溢充。洞映形外，表裹发光。身生水火，独步飞行。和与道合真。",
        "鸣法鼓二十四通",
        "无上三天玄元始三炁太上老君，召出臣身中三五功曹、左右官使者、左右捧香驿龙骑吏，侍香金童、传言散花玉女、五帝直符直日香官，各三十六人出。出者，严装显服，冠带垂缨。关启玄坛土地，方域神真。臣今午朝，升坛行道，朝谒帝真。钦奉其诸丹悃，具载缄誊。",
        "愿得太上至真道炁灵宝瑞光下降，流入臣等身中。令臣所启之诚，速达径御至真无极大道三清上圣昊天至尊金阙玉皇上帝御前。",
        "请称法位",
        "具位臣姓某与临坛官众等，谨同诚上启虚无自然至真无极大道玉清圣境大罗元始天尊，太上道君，太上老君，昊天至尊玉皇上帝，紫微上宫天皇大帝，紫微中宫北极大帝，后土皇地祇，玄都万寿天尊，太平护国天尊，福生无量天尊，玄都玉京七宝层台紫微上宫灵宝至真诸君丈人，金阙诸天弥罗众圣，上相上宰，上保上傅、少保少傅、四师五帝、十二仙卿，三十六部尊经，玄中大法师，三天大法师，日月星宫斗府、周天宿度、河汉星真，南极老人，福禄寿星真君，皇帝本命星君，帝座照临星宰，三界内外应感一切真灵。臣闻，道启洪蒙，峙三才而并立；神居浩渺，由五太以潜分。上参乾象之高明，下列坤舆之溥博。大梵垂光芒之云篆，至真示空洞之灵章。悬宝黍於空玄，振琼音於寥廓。科传亿劫，教启先天。臣等忝与冠裳，叨承教法。学识探惭於浅陋，包含实赖於宽洪。适逢圣寿之届期，大阐玄科而致祷。皈依九陛，恪尽一诚。凡有请祈，敢忘关奏。钦承上命，爰谨祝厘。华月映瑶光，吉庆锺於颛帝；卿云属乾象，嘉祥见於唐时。南辰司禄算以延洪，北极注年龄而永久。天皇万八千岁，本清静以长生；广成千二百年，抱冲和而不老。时逢圣诞，醮阐真科。以今停午，升坛行道，请法众等，运兹初捻上香。愿此香烟腾空，径上供养至真无上道宝大罗元始天尊，金阙至尊玉皇上帝，无上大罗至真众圣。臣等皈身皈神皈命，首体投地，仰依太上三尊、十方众圣。愿以是香功德，上祝皇帝陛下。伏愿道合三皇，名高五帝。日观耸岱宗之顶，寿祉巍峨；天潢接昆仑之源，福基浩渺。治定会同於五服，勋成响应於八方。来玉帛以居尊，合车书而拱极。今故烧香，自皈依师尊大圣众，至真之德，得道之后，保天长存，和与道合真。",
        "昼刻传呼，天颜有喜。瞻虹流之在渚，列鹭序以趋朝。以今停午，升坛行道，请法众等，运兹二捻上香。愿此香烟腾空，径上供养至真无上经宝玉宸灵宝天尊，紫微天皇大帝，禹余天宫真仙圣众。臣等皈身皈神皈命，首体投地，仰依太上三尊、十方众圣。愿以是香功德，上祝皇帝陛下。伏愿庆衍九畴，尊居一统。执玉帛者来万国，春满乾坤；垂衣裳而抚八纮，风清阊阖。寿筦等华嵩而永固，福源同溟渤以弘深。神相蕃厘，天锡纯嘏。今故烧香，自皈依师尊大圣众，至真之德，得道之后，保天长存，和与道合真。",
        "大明方中，品汇咸蒙於普照；真科再渎，忱诚有冀於感通。以今停午，升坛行道，请法众等，运兹三捻上香。愿此香烟腾空，径上供养至真无上师宝五灵玄老天尊，紫微北极大帝，后土皇地祇，大赤天宫无边圣众。臣等皈身皈神皈命，首体投地，仰依太上三尊、十方众圣。愿以是香功德，上祝皇帝陛下。伏愿宝历光华，金枝敷茂。皇图世永，广开泰运於八埏；圣寿天齐，普洽欢声於四海。嘉祥毕集，景福咸臻。今故烧香，自皈依师尊大圣众，至真之德，得道之后，保天长存，和与道合真。",
        "礼方",
        "忏悔",
        "命魔",
        "三启",
        "三礼",
        "重称法位",
        "具位臣姓某谨重诚上启三境至尊、十华上圣、玉京金阙天帝天真、日月星斗群真、十方师尊圣众，三界官属，醮筵设像一切威灵。臣闻，统驭两间，寿算齐天而不老；治隆九有，光明如日之方中。庆集百祥，茂膺五福。垂衣裳而致治，修礼乐以化民。尊居南面以趋朝，环拱北辰而有象。克绥四海，庆衍万邦。妙参赞於神明，永奠安於宗社。天开寿域，日启玄科。洁净坛场，森严仪卫。归心十极，瞻仙仗以齐临；资福九畴，祝皇图而永固。伏冀丙观醮礼，申饬司存。书椿算於青编，鉴宸衷於丹剡。五行应轨，七曜顺躔。六气和平，甘露零瀼於天瑞；众真欢庆，醴泉融溢於地灵。年谷丰登，乾坤交泰。恩沾率土，德被普天。则上明天尊大慈之化，下副臣等皈命之诚。谨启以闻。",
        "十二愿",
        "存神烧香",
        "香官使者、左右龙虎君、侍香诸灵官，当令臣向来午朝升坛行道之所，自然生金液丹碧之英。百灵众真，交会在此，香火炉前。当愿精诚孚感，圣寿绵长。十方仙童，玉女接侍，兰烟传臣向来所奏之诚，速达径御至真无极大道三清上圣昊天至尊金阙玉皇上帝御前。",
        "出堂颂",
        "向来",
        "金箓祈寿午朝仪",
        "金箓祈寿晚朝仪",
        "法事如式",
        "各礼师，存念如法",
        "请宣神咒",
        "北上太玄，五炁徘徊。宝华五重，流光焕辉。灵景郁秀，洞映太微。仰注我身，内府鲜开。安镇灵宅，万神总归。身生羽服，举形仙飞。和与道合真。",
        "鸣法鼓二十四通",
        "无上三天玄元始三炁太上老君，召出臣身中三五功曹、左右官使者、左右捧香驿龙骑吏、侍香金童、传言散花玉女、五帝直符直日香官，各三十六人出。出者，严装显服，冠带垂缨。关启玄坛土地，方域神真。臣今晚朝，升坛行道，朝谒帝真。钦奉其诸丹悃，具载缄誊。愿得太上至真道炁灵宝瑞光下降，流入臣等身中，令臣所启之诚，速达径御至真无极大道三清上圣昊天至尊金阙玉皇上帝御前。",
        "请称法位",
        "具位臣姓某与临坛官众等，谨同诚上启虚无自然至真无极大道玉清圣境大罗元始天尊，太上道君，太上老君，昊天至尊玉皇上帝，紫微上官天皇大帝，紫微中宫北极大帝，后土皇地祇，玄都万寿天尊，太平护国天尊，福生无量天尊，玄都玉京七宝层台紫微上宫灵宝至真诸君丈人，金阙诸天弥罗众圣，上相上宰、上保上傅、少保少傅、四师五帝、十二仙卿，三十六部尊经，玄中大法师、三天大法师，日月星宫斗府、周天宿度、河汉星真，南极老人，福禄寿星真君，皇帝本命星君，帝座照临真宰，三界内外应感一切真灵。臣闻，无名无象，潜凝一炁之中；有数有生，默运万殊之内。玄景昭明於空碧，真风流演於寰区。道妙难明，混三才而化育；功高不宰，溥四极以生成。臣等赋性疏庸，受资凡陋。漱流枕石，拟坚素志以卑栖；味道参玄，每恪丹诚而默守。钦逢圣旦，僭领斋科。仰叩瑶阶，关宣秘典。",
        "书传洪范，寿为五福之先；颂效华封，诚切三祝之备。精气神为体元之大本，福禄寿集景祚於圣躬。位居帝极之尊，德配乾元之首。化日流光於法海，仁风布泽於仙都。敬肃朝仪，俯殚悃愊。以今晚朝，升坛行道，请法众等，运兹初捻上香。愿此香烟腾空，径上供养至真无上道宝大罗元始天尊，昊天至尊玉皇上帝，无上大罗至真众圣。臣等皈身皈神皈命，首体投地，仰依太上三尊、十方众圣。愿以是香功德，上祝皇帝陛下。伏愿德冠百王，功高千古。恩沾寰宇，八纮普洽於阳春；寿等穹苍，万岁永尊於华夏。椿龄日茂，国祚天长。今故烧香，自皈依师尊大圣众，至真之德，得道之后，保天长存，和与道合真。",
        "彩雾浮空，香云凝碧。耿耿朝趋之志，拳拳夕惕之心。以今晚朝，升坛行道，请法众等，运兹二捻上香。愿此香烟腾空，径上供养至真无上经宝玉宸灵宝天尊，紫微天皇大帝，禹余天宫真仙圣众。臣等皈身皈神皈命，首体投地，仰依太上三尊，十方众圣。愿以是香功德，上祝皇帝陛下。伏愿日月同明，乾坤合德。气调律吕，齐七政之璇玑；令握权衡，和四时之玉烛。邦家协吉，民物沾恩。岁多丰稔之欢，世有和平之俗。兆民称庆，万寿尊安。今故烧香，自皈依师尊大圣众，至真之德，得道之后，保天长存，和与道合真。",
        "天维显恩，神其如在。散香风於坛陛，悬惠月於霄衢。以今晚朝，陛坛行道，请法众等，运兹三捻上香。愿此香烟腾空，径上供养至真无上师宝五灵玄老天尊、紫微北极大帝、后土皇地祗、大赤天宫无鞅圣众。臣等皈身皈神皈命，首体投地，仰依太上三尊、十方众圣。愿以是香功德，上祝皇帝陛下伏愿文德诞敷，仁风广被。德歌舜日，永隆亿万世之基；庆衍庄椿，高耸八千年之寿。神人协赞，宗社奠安。今故烧香，自皈依师尊大圣众，至真之德，得道之后，保天长存，和与道合真。",
        "礼方",
        "忏悔",
        "步虚",
        "三启",
        "三礼",
        "重称法位",
        "具位臣姓某谨重诚上启三境至尊、十华上圣、金阙玉京天帝天真、日月星斗群真、十方师尊圣众，三界官属一切真灵。臣闻，道之尊，德之贵，希微妙合於无言；大而化，圣而神，应响潜通於有感。天九重而密迩，日三接以虔祈。洞洞乎中，洋洋在上。钦承上命，爰谨祝厘。扣首玄穹，一统咸归於圣世；倾诚紫极，众星普耀於吉躔。飙斿俯赐於鉴观，仙仗聿严於护卫。空歌振响，梵炁流晶。宝篆腾烟，拥旌节於空玄之上；银灯绚彩，灿衣冠於云锦之中。礼敬肃於朝仪，事恪遵於秘范。重念臣等依光宸陛，托荫皇穹。列款陈词，僭渎高明之听；登斋行道，宁无过谬之愆。仰赖宽容，普垂原赦。圆成福果，用赞洪禧。则上明天尊大慈之化，下副臣等皈命之诚。谨启以闻。",
        "十二愿",
        "存神烧香",
        "香官使者、左右龙虎君、侍香诸灵官，当令臣向来晚朝升坛行道之所，自然生金液舟碧之英。百灵众真，交会在此，香火炉前。当愿圣鉴昭回，丹诚感格。十方仙童，玉女接侍，兰烟传臣向来所奏之词，速达径御至真无极大道三清上圣昊天至尊金阙玉皇上帝御前。",
        "出堂颂",
        "回向",
        "金箓祈寿晚朝仪"
    ]
}