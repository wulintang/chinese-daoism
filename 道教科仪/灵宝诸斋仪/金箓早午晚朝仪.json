{
    "title": "金箓早午晚朝仪",
    "description": "经名：金箓早午晚朝仪，收录于《中华道藏》灵宝诸斋仪。",
    "paragraphs": [
        "经名：金箓早午晚期仪。三卷。底本出处：《正统道藏》洞玄部威仪类。",
        "金箓早朝仪",
        "各礼师，存念如法",
        "金真绿霞，焕映三天。飞云丹霄，诸夭控軿。晨晖启旦，阴翳俱捐。九微震空，五星回旋。万仙感应，自然妙玄。杳冥散体，分形百千。玄珠光耀，瑞降坛乾。迎祥集庆，灌炼金泉。魔王敬奉，合景三田。",
        "呜法鼓二十四通",
        "无上三天玄元始三炁太上老君，召出臣身三五功曹、左右官使者，左右捧香金童、传言散花玉女、五帝直符直日香官各三十六人出。出者，严装显服，冠带垂缨。关启玄坛土地，方域神真。臣今早朝，升坛行道，朝谒帝真。钦奉其诸诚意，具载缄誊。愿得太上至真道炁灵宝瑞光下降，流入臣等身中，令臣所启之诚，速达径御至真无极大道三清上圣昊天至尊金阙玉皇上帝御前。",
        "请称法位",
        "具位臣姓某与临坛官众等，谨同诚上启虚无自然至真无极大道玉清圣境大罗元始天尊，太上道君，太上老君，昊天至尊玉皇上帝，紫微上宫天皇上帝，紫微中宫北极大帝，后土皇地祇，玄都玉京七宝层台紫微上宫灵宝至真诸君丈人，金阙诸天弥罗圣众，上相上宰、上保上傅、少保少傅、四师五帝、十二仙卿，三十六部尊经，玄中大法师，三天大法师，日月星宫斗府、周天宿度、河汉星真，皇帝本命星君，皇太子本命星君，内廷五祀之神真官主者，三界真灵。恭望洪慈，俯垂昭鉴。臣闻，九乾敷佑，昭不言善应之私；三景垂慈，示有感必通之理。爰彰丕范，式着明科。臣等早以微尘，依栖真域。岂期庸谬，遭遇皇恩。服羽簪星，屡受师坛之训；饮丹分券，参传洞室之经。誓当福国立功，御灾捍患。深虑学疏道浅，奉教戒而或违；日照月临，沐圣恩之降重。未效涓埃之报，以酬覆载之仁。伏积忧兢，敢忘寅奉。敬奉请祈之愫，必期通感之功。斋意精纯，已行宣告。冀诚通於万圣，谅声彻於十方。省览所陈，允俞大愿。希夷之象，超三界以称尊；杳冥之精，妙万物而常寂。故能开辟高厚，生育阴阳。自古以固存后天而安镇。斋心有感，真应无方。以今清旦行道，请法众等，运兹初捻上香，愿此香烟腾空，径上供养，至真无上道宝大罗元始天尊，金阙至尊玉皇上帝，无上大罗至尊众圣。臣等皈身皈神皈命，首体投地，仰依太上三尊、十方众圣，愿以是香功德，上祝皇帝陛下。伏愿永固南山之寿，保天长存；常居北极之尊，与道同久。三灵眷佑，卜年卜世以无穷；四海乂宁，同轨同文而共化。野无遗逸，庙堂得周召之贤；民复孝慈，寰宇乐羲轩之治。干戈偃戢，稼穑丰登。政化所行，天人欣悦。今故烧香，自皈依师尊大圣众。至真之德，得道之后，保天长存，和与道合真。",
        "大明生东，小心事上。灿光华而驾景，极幽显以乘晨。以今早朝，升坛行道。请法众等运兹二捻上香，愿此香烟腾空，径上供养至真无上经宝玉宸灵宝天尊，紫微天皇上帝，禹余天宫真仙圣众。臣等皈身皈神皈命太上三尊十方圣众。愿以是香功德，敬祝皇太子殿下。伏愿聪明天纵，仁寿日跻。春毓青宫，四海讴歌而朝觐；风清紫禁，三辰照耀以居安。羽翼多贤，宗藩益顺。今故烧香，自皈依师尊大圣众。至真之德，得道之后，保天长存，和与道合真。",
        "清明在旦，对越于天。晨晖焕烛於朝班，阳景光开於月殿。以今清旦，升坛行道。请法众等运兹三捻上香。愿此香烟腾空，径上供养至真无上师宝五灵玄老天尊，紫微北极大帝，后土皇地祇，太赤天宫无边圣众。臣等皈身皈神皈命，首体投地，仰依太上三尊十方众圣。愿以是香功德，归流七庙先灵、宗祧列圣。伏愿乘九清之法驾，进位虚皇；登大有之妙庭，怡神真境。庆延万世，协佑本枝。今故烧香，自皈依师尊大圣众。至真之德，得道之后，升入无形，和与道合真。",
        "礼方",
        "忏悔",
        "三启",
        "三礼",
        "再称法位",
        "具位臣姓某与临坛官众等，谨重诚上启三境至尊十方众圣，玉京金阙天帝天真，日月星斗群真，十方师尊圣众，三界官属，醮筵设像一切威灵。臣闻，辅万仙而郁秀，妙合渊微；作一善以降祥，应同影响。道化之昭垂赫赫，神灵之降鉴洋洋。有感斯通，无求不应。臣等俯揆夙心之素，仰酬道力之扶。若木大明，散朝班之旭日；松花克享，飘醮席之香风。拳拳祀上之诚，翼翼由中之敬。班联帝陛，妙演仙科。三业六尘，未涤多生之咎；九华十极，徒瞻列圣之光。惟肆赦於愆尤，庶旁流於惠泽。上愿皇图永固，圣寿绵长。万方歌有道之朝，四海乐无为之治。兵戈寝息，年谷丰登。次冀雨洗灾尘，春融睿体，善根益着，仙道增修。普愿七庙皇灵，宗祧列圣。臣等三师五友，七祖九玄，了悟宿因，开明本性。泛景太霞之上，登真宝黍之中。以致动植飞潜，洪纤高下。均沐乾坤之发育，咸资造化以生成。弁斗簪星，喜遂山林之修习；耕田凿井，欣闻衢壤之歌谣。宗社晏安，玄风益振。则上明天尊大慈之化，下副臣等皈命之诚。谨启以闻。",
        "十二愿",
        "存神烧香",
        "香官使者、左右龙虎君、侍香诸灵官，当令臣向来清旦升坛行道之所，自然生金液丹碧芝英。百灵众真，交会在此，香火炉前。当愿十方仙童，玉女接侍，兰烟传臣向来所奏之词，速达径上至真无极大道三清上圣昊天至尊金阙玉皇上帝御前。",
        "出堂颂，向来",
        "金箓早朝仪",
        "金箓午朝仪",
        "各礼师，存念如法",
        "谣歌空洞，帝君存坛。五帝校录，受符三官。备卫五门，束魔灭奸。流铃掷火，阴秽焚残。身佩金书，炼液芝颜。玄灵素合，心动三关。骑狮跨鹤，控龙乘鸾。万星守舍，千魔不干。道气长存，万仙息安。",
        "鸣法鼓二十四通",
        "无上三天玄元始三炁太上老君，召出臣身中三五功曹、左右官使者、左右捧香金童、传言散花玉女、五帝直符直日香官各三十六人出。出者，严装显服，冠带垂缨。关启玄坛土地，方域神真。臣今午朝，升坛行道，朝谒帝真。钦奉其诸诚意，具载缄誊，愿得太上至真道炁灵宝瑞光下降，流入臣等身中，令臣所启之诚，速达径御至真无极大道三清上圣昊天至尊金阙玉皇上帝御前。",
        "请称法位",
        "具位臣姓某与临坛官众等，谨同诚上启虚无自然至真无极大道玉清圣境大罗元始天尊，太上道君，太上老君，昊天至尊玉皇上帝，紫微上宫天皇上帝，紫微中宫北极大帝，后土皇地祇，玄都玉京七宝层台紫微上宫灵宝至真诸君丈人，金阙诸天弥罗圣众，上相上宰、上保上傅、少保少傅、四师五帝、十二仙卿，三十六部尊经，玄中大法师，三天大法师，日月星宫斗府、周天宿度、河汉星真，皇帝本命星君，皇太子本命星君，内廷五祀之神真官主者，三界真灵。恭望洪慈，俯垂昭鉴。臣闻，洞阳赤气，光芒莹发於灵图；飞云丹霄，垂荫高瞻於羽盖。玄奥深窥於蕴妙，至真俨睹於光临。希阳景以融春，彤墀雾暖；遵朝仪而接昼，紫极风清。感通造化之机，流演仙真之教。瑞彩交飞於日表，琅音响彻於云层。拳拳演教之诚，耿耿对扬之志。顾瞻如在，降鉴非遥。臣今钦奉纶音，崇修金箓。祈请洪恩，上祝圣寿万安，皇图永固。班催鸳序，迢迢昼漏之闻；香暖螭头，穆穆春风之转。顾圣真之鉴享，极幽显以交孚。以今亭午，升坛行道，请法众等，运兹初捻上香。愿此香烟腾空，径上供养至真无上道宝大罗元始天尊，金阙至尊玉皇上帝，无上大罗至尊众圣。臣等皈身皈神皈命，首体投地，仰依太上三尊，十方众圣。愿以是香功德，上祝皇帝陛下。伏愿鸿基巩固，景祚隆昌。圣算齐浩劫之年，帝道越羲皇之化。六宫安静",
        "百辟忠良。率土普天，咸归有道。梯山航海，入贡无穷。今故烧香，自皈依师尊大圣众。至真之德，得道之后，保天长存，和与道合真。",
        "昼刻传呼，天颜有喜。揆宿心而寅事，因朝谒以申祈。以今亭午，升坛行道，请法众等，运兹二捻上香。愿此香烟腾空，径上供养至真无上经宝玉宸灵宝天尊，紫微天皇大帝，禹余天宫真仙圣众。臣等皈身皈神皈命，首体投地，仰依太上三尊，十方众圣。愿以是香功德，敬祝皇太子殿下。伏愿青华定录，金简增年。九天之真宰垂休，三景之灵光委照。起居平静，寿祉弥隆。",
        "今故烧香，自皈依师尊大圣众。至真之德，得道之后，保天长存。和与道合真。",
        "万圣同明，一光普及。惠日俯开於黑郁，慈光仰睹於青华。以今亭午，升坛行道，请法众等，运兹三捻上香。愿此香烟腾空，径上供养至真无上师宝五灵玄老天尊，紫微北极大帝，后土皇地祇，太赤天宫无边圣众。臣等皈身皈神皈命，首体投地，仰依太上三尊，十方众圣。愿以是香功德，归流七庙先灵，宗祧列圣。伏愿骖驾鸾舆，高陟虚无之境；光瞻狮座，上宾清静之天。垂裕邦家，茂延国祚。今故烧香，自皈依师尊大圣众。至真之德，得道之后，升入无形，和与道合真。",
        "礼方",
        "忏悔",
        "命魔",
        "三启",
        "三礼",
        "重称法位",
        "具位臣姓某与临坛官众等，谨同诚上启三境至尊、十方上圣，玉京金阙天帝天真，日月星斗群真，十方师尊圣众，三界官属，醮筵设像一切威灵。臣闻，虚无妙道，运一气而育三才；自然至真，散一神而生万象。自龙汉之祖劫，演法垂文；暨赤明之开光，立功济物。调珠躔於璇极，明玉烛於青霄。诸天备职於仙僚，水陆分司於考校。明禋有祀，锡福无垠。救护含生，覆焘群品。臣等参承经箓，宣道宸衷。凡伸寅奉之诚，必遂感通之应。钦奉纶音，尊安社稷。陈词列款，恭荐惟馨。虔奉明灵，仰祈昭格。伏冀俨回鹤驭，暂驻鸾舆。锡浩浩之鸿休，保巍巍之景祚。然愿星辰顺照，命宇光辉。禄寿增崇，起居平静。则上明天尊大慈之化，下副臣等皈命之诚。谨启以闻。",
        "十二愿",
        "存神烧香",
        "香官使者、左右龙虎君、侍香诸灵官，当令臣向来午朝升坛行道之所，自然生金液丹碧芝英。百灵众真，交会在此，香火炉前。当愿十方仙童，玉女接侍，兰烟传臣向来所奏之词，速达径上至真无极大道三清上圣昊天至尊金阙玉皇上帝御前。",
        "出堂颂，向来",
        "金箓午朝仪",
        "金箓晚朝仪",
        "各礼师，存念如法",
        "神光朗跃，瑞气匝旋。箕斗澄辉，芝宇晏然。玉眸金真，宝坛纯乾。变夜作昼，回子午前。太华流珠，丹凤飞圆。息魔灭奸，高步云烟。天真普集，齐到帝轩。",
        "呜法鼓二十四通",
        "无上三天玄元始三炁太上老君，召出臣身中三五功曹、左右官使者、左右捧香金童、传言散花玉女、五帝直符直日香官各三十六人出。出者，严装显服，冠带垂缨。关启玄坛土地，方域神真。臣今晚朝，升坛行道，朝谒帝真。钦奉其诸诚意，具载缄誊。愿得太上至真道炁灵宝瑞光下降，流入臣等身中，令臣所启之诚，速达径御至真无极大道三清上圣昊天至尊全阙玉皇上帝御前。",
        "请称法位",
        "具位臣姓某与临坛官众等，谨同诚上启虚无自然至真无极大道玉清圣境大罗元始天尊，太上道君，太上老君，昊天至尊金阙玉皇上帝，紫微上宫天皇上帝，紫微中宫北极大帝，后土皇地祇，玄都玉京七宝层台紫微上宫灵宝至真诸君丈人，金阙诸天弥罗圣众，上相上宰、上保上傅、少保少傅、四师五帝、十二仙卿，三十六部尊经，玄中大法师，三天大法师，日月星宫斗府、周天宿度、河汉星真，皇帝本命星君，皇太子本命星君，内廷五祀之神真官主者，三界真灵。恭望洪慈，俯垂昭鉴。臣闻，动生阳，静生阴，道妙密存於太极；礼言恭，德言盛，典仪备载&lsquo;於玄科。运行不息之机，丕显好生之德。龙文凤篆，粲星日以辉煌；飙车羽轮，俨云霄而降陟。肃朝仪而肆觐，奉醮悃以敷言。恩光俨格於宸斿，香气浓飘於夕殿。鉴临有赫，顾享无遗。以今钦奉纶音，崇修金箓，集福延禧。拳拳夙志之显，耿耿初心之素。百灵众真之交会，十方三界以齐临。斋以事天，睹威颜之孔迩；暮焉夕月，喜光耀以腾辉。绛霞丹雾以飞扬，景星卿云之烨煜。跄跄济济，穆穆皇皇。鉴醮享之精诚，介骈蕃之景福。以今晚朝，升坛行道，请法众等，运兹初捻上香。愿此香烟腾空，径上供养至真无上道宝大罗元始天尊，金阙至尊玉皇上帝，无上大罗至真众圣。臣等皈身皈神皈命，首体投地，仰依太上三尊十方众圣。愿以是香功德，上祝皇帝陛下。伏愿乾坤合德，日月齐明。端居北极之尊，永固南山之寿。干戈偃戢，海宇和平。普天咸遂於丰穰，率土并跻於仁寿。车书混一，社稷奠安。今故烧香，自皈依师尊大圣众。至真之德，得道之后，保天长存，和与道合真。",
        "香雾浮空，暮云凝碧。耿耿朝趋之志，拳拳夕惕之心。祝圣寿以尊安，冀宗枝之茂衍。以今晚朝，升坛行道，请法众等，运兹二捻上香。愿此香烟腾空，径上供养至真无上经宝玉宸灵宝天尊，紫微天皇大帝，禹余天宫真仙圣众。臣等皈身皈神皈命，首体投地，仰依太上三尊十方众圣。愿以是香功德，敬祝皇太子殿下。伏愿福隆主器，光映前星。监国抚军，克副守从之望；继乾立极，允绥遐迩之心。鹤禁春融，龙楼日永。庆协宗藩之重，朝多羽翼之贤。玉叶安嘉，金汤永固。今故烧香，自皈依师尊大圣众。至真之德，得道之后，保天长存，和与道合真。",
        "天维显思，日入而息。散香风於紫殿，悬慧月於清都。以今晚朝，升坛行道，请法众等，运兹三捻上香。愿此香烟腾空，径上供养至真无上师宝五灵玄老天尊，紫微北极大帝，后土皇地祇，大赤天宫无边圣众。臣等皈身皈神皈命，首体投地，仰依太上三尊十方众圣。愿以是香功德，归流七庙先灵、宗祧列圣。伏愿乘三境之龙舆，冲虚梵景；驾九天之凤辇，俱入黍珠。福佑邦家，庆绵景祚。今故烧香，自皈依师尊大圣众。至真之德，得道之后，升入无形，和与道合真。",
        "礼方",
        "忏悔",
        "三启",
        "三礼",
        "重称法位",
        "具位臣姓某与临坛官众等，谨重诚上启三境至尊十方上圣，玉京金阙天帝天真，日月星斗群真，十方师尊圣众，三界官属，醮筵设像一切威灵。臣闻，道之尊，德之贵，希微妙合於无言；大而化，圣而神，应响潜通於有翼。天九重而密勿，日三接以虔祈。洞洞乎中，洋洋在上。臣等钦奉纶音而昭事，恪遵玄范以朝修。醮松花蕴藻以斋明，驰心太漠；瞻绛节琼轮之缥缈，驻目层霄。臣等敬仰清都，翘勤紫极。顾六尘之障染，倍切冰兢；味三洞之渊微，久依云覆。丐汲提之有造，庶恳祷以无遗。上愿圣算齐天，皇明似日。玉帛远来於海岛，甲兵永洗於边陲。懿范六宫，尊母仪而敬仰；仁声四海，继圣体以光荣。弼谟益着於忠良，藩屏咸膺於福禄。恭愿一人有庆，万寿尊安。阴阳调而风雨时，五谷熟而民人育。衢谣壤击，再还淳古之风；川泳云飞，咸乐生成之性。邦家集庆，道化光扬。则上明天尊大慈之化，下副臣等皈命之诚。谨启以闻。",
        "十二愿",
        "存神烧香",
        "香官使者、左右龙虎君，侍香诸灵官，当令臣向来晚朝升坛行道之所，自然生金液丹碧芝英。百灵众真，交会在此，香火炉前。当愿十方仙童，玉女接侍，兰烟传臣向来所奏之词，速达径上至真无极大道三清上圣昊天至尊金阙玉皇上帝御前。",
        "出堂颂",
        "向来",
        "金箓晚朝仪"
    ]
}