{
    "title": "抱朴子别旨",
    "description": "经名：抱朴子别旨，收录于《中华道藏》太清摄养经。",
    "paragraphs": [
        "夫胎精固神与守元气同，但莫止出入之息可也。有常以生气时，以鼻引入口吐，吐二分余一分，鼓口咽此气，令喉中郁然有声。此非胎元气，是服其粗气也。粗气在腹，与元气不同居也，粗气是喘息之气也。夫元气虽至少而难散，为有粗气之出入也。且呼吸犹不欲自闻，况咽有声乎？夫入气粗则伤非，肺五脏之华盖，气下先至肺也。凡服元气，不随粗而出入，则无有待生死之时也。既鼓咽外气入于元气藏中，所以返伤于人也。夫人用力者，皆用众气也，谓众物之气，饮食之品也。且众气只能举重致远运体而已，存之不能益人之寿，去之不能使人短折，何必禁闭也。且用气之术即粗气也，可以移山岳，决河海，制虎豹、缚贼盗，故知众气不及粗气，粗气可去之，元气不可令出也。夫保气者，元气也，非众粗二气。若服元气满藏，则粗气自除，即自以粗气运动，不必须众气也。夫休绝者，患其谷气薰蒸五脏，是以绝之。今既修气术，则谷气自除，纵一日九餐，亦不能成患，终岁不食，亦不能羸困，则知气之道远矣哉！",
        "夫导引不在于立名众物，粉绘表形著图，但无名状也，或伸屈，或俯仰，或行卧，或倚立，或踯躅，或徐步，或吟，或息，皆导引也。不必每晨为之，但觉身有不理则行之。皆当闭气：闭气，节其气冲以通也亦不待立息数，待气似极，则先以鼻少引入，然后口吐出也。缘气闭既久则冲喉，若不更引，而便以口吐，则气不一，粗而伤肺矣。但疾愈则已，不可使身汗，有汗则受风，以摇动故也。凡人导引，骨节有声，如大引则声大，小引则声小，则筋缓气通也。夫导引疗未患之疾，通不和之气，动之则百关气畅，闭之则三宫血凝，实养生之大律，祛疾之玄术矣。"
    ]
}