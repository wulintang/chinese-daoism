{
    "title": "太上浩元经",
    "description": "经名：太上浩元经，收录于《中华道藏》太清摄养经。",
    "paragraphs": [
        "老君曰：浩元太真，君子之身。上下三宫，保营精神。熙融枧息，吐吸新陈。修实永固，位为仙人。洞房玲珑，上下相通。金炉玉几镇其中，却入三寸哺玄穹，还居中田移绛官，坚守灵关泉渊融，修此三者长雄雄。朱衣灵宾熙且冲，子能行之命无穷。巾金素盖成坚刚，下益玄池渍魄房，中起灵台坚明堂，调治神效修太仓，精气周游五神强，呼吸不报升苍苍。上元童子神之精，绛衣赤幘居黄庭。南极老人尔修营，存神安性得长生。下元之神名谷玄，北极真人道之先。守帝金神五藏王，常持玉匕坐金牀，搅精哺一生金黄。灵龟玉女居中央，左录右命挟两，役使六丁驱百殃，削去死籍命延长。醴泉可饮盛玉浆，恬淡无为志不衰，玉扇金龠静多扉，呼吸中和生细微。还真反朴幼子机。绝爱弃欲神自归。滑泽精液辉常辉，易气易髓上生肥。道成形化身高飞，心灵倏忽过九围。安神定魄修此道，炼思冲神是吾宝。太真神丹成已久，灵颜幼色常鲜好。三一习气固灵根，调五通七神之尊，恢廓幽关道众源，雄雄气崿修昆仑。上宫朱裹宜以緼，中宫赤幘俨而存，下官丹衣守精门，审能行之齐乾坤。"
    ]
}