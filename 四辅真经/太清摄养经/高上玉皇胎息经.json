{
    "title": "高上玉皇胎息经",
    "description": "经名：高上玉皇胎息经，收录于《中华道藏》太清摄养经。",
    "paragraphs": [
        "玉皇天尊曰：胎从伏气中结，气从有胎中息。气入身来谓之生，神去离形谓之死。知神气可以长生，故守虚无以养神气。神行即气行，神住即气住。若欲长生，神气相注。心不动念，无来无去，不出不入，自然常在。勤而行之，是真道路。"
    ]
}