{
    "title": "太上说玄天大圣真武本传神咒妙经注",
    "description": "经名：太上说玄天大圣真武本传神咒妙经注，收录于《中华道藏》道法诸经。",
    "paragraphs": [
        "经名：太上说玄天大圣真武本传神魂妙经注。宋陈伀集疏。六卷。底本出处：《正统道藏》洞神部玉诀类。",
        "太上说玄天大圣真武本传神咒妙经注卷之一",
        "郦人方田子佩升玄内教箓陈伀集疏",
        "太上，太者尊也，上者高也。乃太古造道之祖，是玉清圣境无上法王元始上帝、上清真境三界医王灵宝上帝、太清仙境十方导师混元上帝，天地人之祖炁，本三清上帝出。《淮南子》曰：太上之道，生万物而不有，成万象而不宰。又曰：太上养化，其次正法。是故此世历代人主，追尊三清，并号太上之称也。",
        "说者，释也。乃太上演说诸部经法，皆引进妙门之渐。《老子》曰：太上立德，其次立功。按此经乃出北极宫紫微令紫微大帝，准太上立功之敕命，因乘兹而所说耶。缘龙汉四劫元年，应大罗三天永寿元年，元始上帝於上元之日，圣命驾御太霄八景始青天中，敷演至道灵宝度人之法，欲将导三十六天上帝及诸真宰。忽然天门震辟，乃见是下土，时当开皇三劫运终之变，恶气冲突。按《董真君实录》，下世帝纣，淫心失道，矫侮上天，遂感六天魔王，伤害九地黎庶之故也。元始乃命昊天太上开天执符御历合真体道金阙玉皇大天帝制韶，降于北极省施行。阳助周武伐纣，平治社稷。阴遣太玄大将降魔，间分人鬼。应七日中，两皆克平，则宇宙清肃矣。",
        "玄天，玄者一也，天者霄也。乃北方一景紫霄太玄天，泛天一之炁化，今玄帝位居之。因昔在下土黄帝五十七年，天韶飞升，府署驻在此境也。开化水所，乃九霄之首矣。虚一之无，化西南景霄始素天，曰二景。纯一之炁，化东方青霄青元天，曰三景。灵一之炁，化东南碧霄始分天，曰四景。虚梵之界，化五景，神霄昊极天玉帝阙。至一之炁，化西北琅霄始玄天，曰六景。玄一之炁，化西方玉霄太素天，曰七景。太一之无，化东北太霄始青天，曰八景。下覆南阎洞浮，乃元始驾此救度群黎之处。元梵之炁，化南方绛霄太丹天，日九景。是故九霄之内，分置五劫之年，以记天元也。大罗三天守，建立年号也。玄帝十五岁时，感遇紫元君，曰：子契太和，必当升举矣。",
        "大圣，大者化也，圣者生也。玄帝师告之，升举日后，上为三境辅臣，下作十方大圣也。在二千五百岁之后，果黄帝庚寅岁飞升。按《提纲》论历代帝系年谱，至商纣二十三年己巳岁，恰二千五百载。按《通鉴》乃文王受命之年。武王元年己卯，遇紫元君授记之数，一十年矣。天摄坎离，二精玄武也。世灭无道商纣，乃周武也。",
        "真武，真者正也，武者神也。本号玄武，避宋朝庙讳，改赐曰真武，况临讨果行不杀之严也。玉帝遣镇北方，及至降纣世六魔之日，敕慰披发跣足，赐建阜纛玄旗，躬披铠甲，功成而摄，踏龟蛇回天，而天称元帅，世号福神。玄帝是日仰上叹曰：今果符师语。《董真君实录》载云：又於大宋仁宗朝嘉佑二年丁酉岁，上应大罗天真化三年也。至其五月五日，三清上帝并升玉宸殿，敕九天司马开历，考万天功过，校正三官四圣，自太虚开化，神一挺生，有保天佑地，化育韦生。四年正月初一日，钻玉华院撰制玉册讫，宣诏三官四圣，於上元节日，并赴七宝琼台。当亚帝真时，昊夫玉尊亲行典仪，册封至玄武，加号太上紫皇天一真人，玉虚师相玄天上帝，领九天探访使职，及下荫龟蛇号。",
        "本传。本者源也，传者流也，乃金阙日历院编修史文也。况历代帝主，各有典礼，徽宗诏制，褒其威助感应事也。其上天探访真司，一一摘之，誊言奏达玄都，补入金格玉历。凡遇上命考绩，则金阙侍中司马大神韩君丈人，及司命可韩真人、司录定名真君、司功九天探访真君、司过九天储福真君，并具实保举，续成一家之书，谓之日《本传》矣。今者，又自天降《玄帝实录》一本下凡，因襄阳紫虚坛班长张明道，出示蒋人玉庐，刊印于世矣。仰知玄帝圣神之事，固未易知哉。所编撰者，乃太真西王左上卿，上清天机都承旨，神应元惠真君，飞霞灵光真人，中黄先生臣董素皇，所编集成。上元九天掌籍玉堂学士，充下元水府转运使，兼九地提点刑狱公事，上仙元皇君张亚，为之叔焉。末纪曰：时在上天延康七劫无上大罗天开化十三年，下世大宋孝宗淳熙十一年，系中上元甲子内岁次甲辰正月辛卯朔十五日乙巳。二真续批降曰：凡观之士，当洗心跪诵之矣。",
        "神咒，神者明也，咒者誓也。上帝立此取会大信合同之约语。按《伏魔经》曰：飞扬隐语也。乃是大道橐钥之吁，神之听之，一闻扣真召灵，罔不来格。宜惟交乾布斗，或激坤指罡，上佐天关，於坛心叩齿祝香，随意告盟，至心持诵，志感大圣玄帝，灵通经纬，恍惚万方，不疾而速，不行而至，其诸善应获大吉祥，承此之制命耶。",
        "妙经，妙者达也，经者径也。《玄帝本事》咒曰：天得以健，地得以宁，民得以养。是故三才万物，皆赖大道一元之气，而运转洪钧矣。尔时妙行，有为众之诚。大帝发光明于道，谈养一之法，开蒙泰之机，指日用之时，皆玄帝历行之衍也。故道在天而混成元气，在地而潜统元形，泱人之志意元识。达元识者，了此经中玄奥，而能行之也。本经云：",
        "玄帝降曰，其於福利，保人庆寿，以全天命；其有气正心纯，忠全孝尽，名书玉简，保举升仙。宜在酌水丰香，露情悫实。本经曰：稽首祷告，无愿不从。是时谪仙张天师，三遇太上降化，按《南斗经》，授以经籍千轴，皆修行之要道，将传付有道者，令生身受度，使永劫长存。然此经亦在千轴数内矣。咦，此书载道，见玄天大开方便之门，道在人行，跻太上域，引登仙之径。《老子》曰：合抱之木，生於毫末；九层之台，起于累土；千里之行，始于足下。又曰：慎终如始，则无败事。《孟子》曰：夫道若大路然，岂难知哉，人病不求耳。",
        "尔时",
        "尔时者，谓如是闻也。撰如是之实者，出自昊天编修院司经真官裁撰宝章金格事。故用尔时二字，兴发润色编缮机隐启辞首义也。",
        "紫微大帝，",
        "佐金阙门下紫微令事，执天地水三府大政，总判拿命主御生杀之权，阶曰上元一品九炁赐福天官北极紫微大帝。",
        "於龙汉元年中元之日，",
        "上天开化，建五劫绍运。曰龙汉，曰赤明，曰上皇，曰延康，曰开皇。五劫既周，复从其始。于时正当龙汉四劫元年，系无上大罗天永寿元年，应下土己卯岁周武王元年七月壬申十五曰，乃天府节会校理之辰。",
        "在太清境上北极宫中，",
        "中天北极宫，紫微令署额也。隶金阙太清境制御万灵公事所。",
        "向紫微之殿前，",
        "是殿号，乃金阙北极省堂之名也。而左右分司，无不统摄，为三光运化之庭，法阴阳开闭之所。《天文志》曰：紫微垣一十五星，西蕃七星，东蕃八星，在北斗北。一曰紫微大帝之座也。洎诸天官星宿，且昭昭然，则下土皆可睹焉。",
        "列诸天之上圣，",
        "大抵紫微垣内中外品官，各有司主计一百一十八名，积数七百八十二星，皆理璇玑之政。为三界最要之有司者，乃南北二斗、东西两曹、五方五星、六宫六曜、二十八宿、十二宫神，此六班犹六部尚书之佐。飞天神王，秉监察御史，督内外台职无极仙众，承机察八纮边境之差。诸僚曹等准制，於三元日，咸遵北极紫微令事，校录结籍。",
        "南北二斗，",
        "南斗秉爵秩禄俸之籍，北斗宰生死是非之簿也。按《南斗经》曰：南斗六司与北斗七政，分职共理三才六合八卦九宫，总辖中外百辟官品，乃紫微大微两极都曹也。上系十二分次，天真灵神。下统十二分野，地祇主者，四渎五岳、九州八纮、名山大川、城隍社庙。中及人民群类万物，无不计系其簿籍掌握。南斗六司真君尊号：天府司命上相镇国真君，天相司录上相镇岳真君，天梁延寿保命真君，天同益算保生真君，天枢度厄文昌炼魂真君，天机上生监簿大理真君。北斗七政星君尊号：天璇贪狼太星君，地玑巨门元星君，机人禄存真星君，权时文曲纽星君，玉衡康贞纲星君，闿阳武曲纪星君，瑶光破军关星君。每月於三七日，二斗星君各遣星光童子，案下人间，校戒生死罪福事也。",
        "东西两曹，",
        "东斗注算，司会玉灵瑶篇，考绩世人德业，治性善状。西斗记名，校勘群生，受度灭绝关历大计之令。《东斗经》曰：东斗帝君之命，主算延年，复流下世，能度三涂、五苦、八难之厄，能与削死上生。《西斗经》曰：玄元上清大成帝君，主天之柄，威狱号令，降魔制神，典司内外伐戮之事，搜察容隐邪僻之形；下记世人，有善必录，有恶必记，名号散殊，生死之限，常有八百万亿，轮转周回，善恶根本，如缠如索，昭然不隐。东斗五星尊号：苍灵延生真君，灵光护命真君，开天大卫集福真君，大明和阳保和真君，尾极总监真君。西斗四星尊号：白标帝君，高元真君，曲皇灵真君，将巨威真君。夫两曹真司，下降人间，定制於月之一日五、九日，东斗降；七、九、十五日，西斗降。",
        "洎五方之五星，",
        "司庚辛、甲乙、壬癸、丙丁、戊己之五方，乃金木水火土，五常形气之星。《七星神咒经》曰：天地设位，乃建五行，巡历天下，察无道之国，观不祥之人。凡处墟域之内，蠢动含生，命系于天。《混元经纂要》：东方岁星主仁，生甲乙，化草木，司春令，宰蠕蛸飞动千种化生之虫，凡十二岁纬一周天。西方太白主义，生庚辛，化金石，司秋令，宰带角无角千种胎生之兽，凡历一岁纬一周天。南方荧惑主礼，生丙丁，化烟火，司夏令，宰匾毛羽翼千种卯生之禽，凡二岁纬一周天。北方辰星主智，生壬癸，化水泉，司冬令，宰带甲无鳞千种湿生之族，凡历一岁纬一周天。中央镇星主信，生戊己，化尘土，司四季，宰圣贤愚痴千种躲灵之人，凡二十九岁纬一周天。若国主能肃温，又良哲恭清俭圣让者，皇极建也。则自然五星降祥，泽被有国。《天下洪范要》曰：貌恭肃。岁星应，顺木曲直，降时雨，言从又。太白应，顺金从革，降时旸，视明哲。荧惑应，顺火炎上，降时燠，听聪谋。辰星应，顺水润下，降时寒，思睿圣。镇星应，顺土稼穑，降时风，斯乃人。君德契，五福均，延于兆庶矣。如其反是，则星辰凌犯，彗孛冲破，遂生刀兵，水旱流离，凶衅以致，死亡兆庶也。《命书》曰：五星缠天次，有顺留逆伏之段名，临照男女，当生四柱，顺吉逆凶也。",
        "及六宫之六曜，",
        "司太阳、太阴、天一、太一、黄旛、豹尾之六宫，主昼、夜、晦、明、风、雨之六运，乃日曜、月曜、木曜、水曜、火曜、土曜。六曜右行天次，并准紫微格制，运缠迟速也。《消灾经》曰：欲界众生，惟务苟贵，不修正道，不知有五行推运十一曜照临，主其灾福。至如火土留伏，金木凌犯，罗计勃逆，日、月薄蚀，以政州县播迁，人民灾难，水火、虫蝗、刀兵相犯，悉皆由也。《天文志》曰：国无政，不善用，则自取日月谪。见于天垂六极之变者，警惧惩戒人君者也。日帝众阳宗，配人君司生育，一岁一周天。如蚀，警人主，政不臧，皇不振，神志盹罔，社稷厥极弱，其见日蚀罚常阴，月皇众阴宗配后妃及大臣，司刑罚蚀，惩奸佞臣子。一月一周天，言不从胆张借轻，百姓厥极忧，则见月蚀罚常阳，紫界续木曜，配五福司学业。二十八年纬一周天，主人威仪，貌不恭，意狂俊，夺农时厥极恶，木带冰零罚常雨。月孛续水曜，配宗庙司祀享。九岁一周天，怒见毛头彗尾，听不聪，情纵急，逆天时厥极贫，水祸肸蛮罚常寒。罗喉续火曜，配助业司阳德。一十八年一周天，怒蚀其日月，视不明，心逆舒，奔法律厌极，疾火掷血流罚常焕。计都续土曜，配稼穑司阴德。一十八年一周天，怒则崩摧山川，思不容虑妄蒙，侮父母厌极，凶饥馑流荒，罚常风。夫太平之世，日不蚀星不悖，盖德之至矣。应世间男女，皆以太阳起命官也。太阴到处为身宫也。天一司人五福，太一掌人夭横，罗果湍校计都戒女，於是六曜之内，日月明分昼夜也。罗计孛紫，并暗曜化人迁善，每罚凶人则光现。",
        "二十八宿音秀，",
        "居四方，列周天，为三百六十五度余，隶七政，日月水火木金土，所缠之舍，曰二十八宿。以正岁月昏旦，立四方经七。虚昴星房副日帝政，危毕张心副月皇政，壁参箕轸副辰星政，室嘴翼尾副荧惑政，斗奎并角副岁星政，牛娄鬼亢副太白政，女胃柳氏副镇星政。又常循治年月日时，而成岁功也。降浃六十甲子，男女曰胎星。凡按节气分真，下理二十四治幽狱公事。按《天文志》宰天子、储君、后妃、宗庙、文武官寮制度，及天下万物之像。并付：斗木文昌星君，司爵禄，冬至日紏真多治；牛金大武星君，司牺牲，小寒日紏昌利治；女土天须星君，司剪裁，大寒日紏庇堂洽；虚日天任星君，司填墓，立春日紏涌泉治；危月天一星君，司五谷，雨水日紏北平治；室火天社星君，司营室，紏督军粮库府事；壁水蕴德星君，司图书，惊垫日紏稠梗治；奎木贵豕星君，司禁暴，春分日紏主簿治；娄金义武星君，司祭祀，清明日紏蒙秦治；胃土天博星君，司厨仓，谷雨日紏平盖治；昴日天耳星君，司边兵，立夏日紏云奎治；毕月灵独星君，司弋猎，小满日紏尽口治；紫火天藏星君，司葆旅，标稔示斩刈储敛；参水文明星君，司城郭，芒种日紏公慕治；井木天戚星君，司法令，夏至日紏玉局治；鬼金天目星君，司诛斩，小暑日紏平纲洽；柳土天赋星君，司草木，大暑日紏邶邙治；星日天步星君，司服举，立秋日紏葛紏治；张月天寿星君，司斗秤，处暑日紏后城治；翼火天虚星君，司乐舞，白露日紏本竹治；轸水文章星君，司车骑，秋分日紏秦中治；角木华盖星君司天庭，主灵寿农祥贤良事；亢金太极星君，司公庙，寒露日紏阳平治；氏土玉关星君，司君臣，霜降日紏鹤鸣治；房日天校星君，司明堂，布政定四表朝路事；心月天爰星君，司嫁娶，立冬日紏漓沅治；尾火将威星君，司继嗣，小雪日紏庚除治；箕水天舌星君，司后妃，大雪日紏隶上治。按《正一旨要》治山者，二十八宿下圄也。明建福庭，钻集世人善恶事，左司炁仙官录善，右司炁鬼官记恶，每遇天官会日，各宿二司，誊呈成年录籍矣。",
        "十二宫神，",
        "周天又外十二官次号，曰子丑寅卯辰巳午未申酉戌亥之位也。司下土男女属相形名，日鼠牛虎兔龙蛇马羊猴鸡狗猪之呼也。每一宫各有一神君统辖，斡伍将军五员，各领阴阳史士亿万之众，混通参校一十二分野，内产天下含生日用之事也。宝瓶宫子次，玄枵神君，宰齐地青州分野，统甲子、丙子、戊子、庚子、壬子五将，掌鼠属男女禄料。磨蝎宫丑次，星纪神君，宰吴越扬州分野，统乙丑、丁丑、己丑、辛丑、癸丑五将，掌牛属男女禄料。人马宫寅次，析木神君，宰燕地幽州分野，统丙寅、戊寅、庚寅、壬寅、甲寅五将，掌虎属男女禄料。天蝎宫卯次，大火神君，宰宋地豫州分野，统丁卯、己卯、辛卯、癸卯、乙卯五将，掌兔属男女禄料。天秤宫辰次，寿星神君，宰郑地兖州分野，统戊辰、庚辰、壬辰、甲辰、丙辰五将，掌龙属男女禄料。双女宫巳次，鹑尾神君，宰楚地荆州分野，统己巳、辛巳、癸巳、乙巳、丁巳五将，掌蛇属男女禄料。狮子官午次，鹑火神君，宰周地三河分野，．统庚午、壬午、甲午、丙午、戊午五将，掌马属男女禄料。巨蟹宫未次，鹑首神君，宰秦地雍州分野，统辛未、癸未、乙未、丁未、己未五将，掌羊属男女禄料。阴阳宫申次，实况神君，宰魏地益州分野，统壬申、甲申、丙申、戊申、庚申五将，掌猴属男女禄料。金牛宫酉次，大梁神君，宰赵地冀州分野，统癸酉、乙酉、丁酉、己酉、辛酉五将，掌鸡属男女禄料。白羊宫戌次，降娄神君，宰鲁地徐州分野，统甲戌、丙戌、戊戌乃庚戌、壬戌五将，掌狗属男女禄料。双鱼宫亥次，摄訾神君，宰卫地并州分野，统乙亥、丁亥、己亥、辛亥、癸亥五将，掌猪属男女禄料。夫宫神参将，各各分守，成年合属月建内三旬日，分颛记世人善恶事，并俟三元校会日，历转紫微令司矣。属将六十员姓名，详见后甲子之句下。",
        "飞天神王，",
        "飞天神王者，乃探访功过之都使也。号曰：东胡老君，西氏老君，南越老君，北羌老君，中伧老君。阙署五方，为万神之宗，总司飞行掾吏玉童玉女妙行真人等，计一千二百四十万众。游观太空，每遇五腊节日，仍校勘世人，予夺祸福。天腊节正月一日，东方胡老君集众老，会于九炁青龙阙，共议校定世人神气时限长短及祷嗣胤等事，然后申达玄祖。地腊节五月五日，当南方越老君集众老，会于三炁丹台阙内，校定世人官禄福相及血属盛衰等事。道德腊节七月七日，当西方氏老君集众老，会于七炁素灵阙中，校定世人骨体肥瘦及学事业利钝毁誉等事。民岁",
        "腊节十月一日，北方羌老君集众老，会于五炁素灵阙内，校定世人禄料更变饮食退耗官爵衰微寿算及疾病轻重事。王侯腊节十二月蜡日，谓国运於冬至石极第三摹日是也。当中央伧老君集众老，会于一炁戊己阙中，校定世人灾青、怪梦、否泰、日时驿马衰旺生死处所事。五老誊五会之欸，俟三元节亲诣默上紫微帝庭之所。",
        "无极仙众，",
        "日月星光分躔底照人间，径过三十五万六千九百七十一里，乃八纮境地耶。八结之外，去北极迂远，谓日无极之境也。司无极仙曹等众有差。按《因缘经》太上立敕，令诸天上帝召命五帝神王，分遣九府、四司、七星童子、十天将军、八神童子、妙行真人、天仙飞仙、考士考兵，例九亿万众，分头职方。或云，或雨，或风，或露，或鸟，或兽，或大，或小，或短，或长，或显，或隐，种种变化，持籍秉笔，探察搜审，昼夜无闲，书记功过，於三元限节之日，还司校佥矣。",
        "咸亲帝座，肃拱宸威。",
        "咸亲者，谓皆觐也。时六．部星官曹寮及探访神王妙行仙众，朝谒御几，莫不肃拱，宸庭之威，各持事恭敬也。本官自有三府三十六曹，每曹考官一员，考史一千二百，执箓把籍，威仪堪堪，列宸庭之一。按《三元品诫经》紫微宫治三府。左府事，所其生籍，司太阳火官考之。右府事，主其死籍，司太阴水官考之。中府，主具生死罪福之籍，司风刀考之。三府准太玄女青上元夫人统辖，是司制度诸曹，案录籍事，谨题上元明真曹，上元监正曹，上元梵行曹，案局额目于后。上元灵阙曹，上元禁神曹，上元通明曹，上元正神曹，上元开明曹，上元玉都曹，上元南上曹，上元元功曹，上元三灵曹，上元明梵曹，上元威灵曹，上元太清曹，上元宣威曹，上元明都曹，上元太常曹，上元都灵曹，上元太仪曹，上元盟法曹，上元考正曹，上元明威曹，上元九都曹，上元司巫曹，上元四明曹，上元监天曹，上元司煞曹，上元盟天曹，上元幽都曹。上元威仪曹，上元太阴曹，上元下元曹，上元监司曹，上元太明曹，上元监灵曹，每群真朝会紫微殿，各曹僚分掌",
        "起居事。总领一切上真禅号，高下尊卑，典仪功过；总领一切上真众圣，朝礼旋行，典仪功过；总领一切上真大圣，旋宴从驾，典仪功过；总领一切生死图簿，录籍功过；总领一切生死命籍功过；总领一切生死功德，轻重功过；总领一切生死功德，轻重功过；总领一切鬼神执役，报对轮转功过；总领一切鬼神幽谪，开度年限功过；总领一切鬼神升度，死魂更生，轻重功过；总领一切死魂，受炼更生，箓籍功过；总领一切神仙，得道位清净，品秩功过；总领万魔，讴歌功过一，且三界九州十方万国，一切得道位者及神鬼人，悉皆较戒也。",
        "时有玉童，",
        "如世给事中丞职，是殿呼玉童。",
        "传大帝之敕：北方大将玄武将军，宜禀玉皇圣命。",
        "宜禀者，称与也。太玄可拜玄武也。北极紫微省，奉昊天顾命，每敕发诰宝为旌，赏功力事于时大帝诏北方太玄元帅躬赴本殿拜受三天门下诰敕，是会司真一时咸睹降赐语宝，及听玉童宣麻也。",
        "敕",
        "乃金阙翰林玉华院司玄学士大丹真人准敕旨，裁撰检辞，玉帝敕启，受命之玺印。《记方》谓：玉符也。《诰宝》曰：惟卿混黄一炁之瑞，导备九阳之尊，德隆仙品，威贯神真，出号二千五百春秋，功齐四十二劫，甲子校迁民物，无失毫分。兹以运数大劫，邪正混同，感生六天魔王，伤害九地黎庶，傥非真力，何得清宁。三清是赖，九圣得依，再扶道法之隆，又复邪魔之正。降水火二精於掌握，摄甲庚两将於纪纲。因兹神化万汇，咸荣功高，众圣难尽褒崇。当容返本还元，理许归根复位，若不徽称，焉可显德。玺书锡降，厥勿谦辞，可特拜镇天玄武大将军、三元都总管、九天游奕使、北极左天罡、三界大都督神仙鬼神公事、判玄都右胜府，依前太玄元帅元和迁校府事，册到奉行。出董真君降笔实录。",
        "令每月三度，",
        "昊极右剧令，初六日、十六日、二十六日为定制。",
        "统领神兵，躬往诸天，徧为巡察。凡遇邪气，及有祆星逆次流躔，速须剪戮。",
        "诸天星宿宫，并居九霄梵炁之上，谓之天文正炁，覆焘三界，佐成乾坤也。《甘石星图记》曰：大抵二百八十三官，共积一千四百六十四星，以为定纪。乃总主下土官宫品物，及民用之什。故形生於地，精应于天。《易系辞》曰：天地设位，山泽通气。气者，本天地之精神。《庄子》曰：天有六气，阴阳晦明风雨，应时运行，谓之元气，孳萌万物，完天地施使然也。国家秽德，祸孽莫遗，示现祆星邪气耳。《史记》云：卫云形如狗，赵云形如牛，楚云形如日，周云形如车轮，越云形如螭，秦云形如行人，鲁云形如马，宋云形如车，韩云形如布，郑云形如绛衣，魏云形如鼠，蜀云形如国车，汉云形如破山，堕军谓之营头星。《黄石公天境书》曰：状似星非星，六十四变，总名日曰祆彗也。一曰国黄，状若老人星，芒散而赤，主寇兵难敌。二曰照明而无芒角，上青下白，临处多征。三曰丑残，状若辰星，其光似灭，多见正东凶。四曰贼星，赤芒数道，星光闪烁，多见正南。五曰母危，状若太白而无芒角，多见正西凶。六曰狱汉，下出三彗，内青外赤，多见正北，且姑置勿载。按《晋五行志》曰：夫帝王者，德配天地，叶契阴阳，发号施令，动关幽显，休咎之微，随感而作，大抵人心符天意耶。祸乱积而见，抱珥佩璚，或赤乌夹日之飞，或隔云隐现两日两月，斯恶匪甚矣。人君秽德，自召革替，犹是天心。故尝先以灾异谴示，无妄典谪。尚失修省，再陨邪气，祆星怪象出现，以警惧之。睹此可推昊极，体太上好生之命，仍敕玄帝，抚镇讨伏不祥，咸和正化，秒助宇宙君主也。",
        "又遇三元，",
        "天地水府三官集圣之辰寅，申亥建之，且十五日也，乃三元节。按《品械经》上元紫微宫三府，左太阳、右太阴、中风刀；中元清虚官三府，左洞阳，右北都，中清虚；下元青华宫三府，左清源、右寒夜、中清灵。九府下一百二十曹案，上考诸天神仙升降之籍，星宿照临国土分野兴亡之簿，应干神人变化之限。中考大千世界，国主后妃诸王太子百官人民寿限之期，一切善恶功过之名。见世受大福者，三年一结核。见受中福人，九年一结核。诸受小福人，则二十四年一结核。议定延促年龄，更变荣桔予夺，年月分限之数，是以罪福俱行，功过同报。下考三界之内，应鬼神执役之限，定鱼龙变化之期，及飞走万类改易身形年月，判次九幽罪对之名注托生，及拘执年劫不辍须央，一一校结也。右按《因缘经》云：正月十五日，上元宫主一品九炁赐福天官紫微大帝，於是日分遣十天灵官、神仙兵马、上圣高真、妙行真人、无鞅数众，同下人间，校定罪福也。七月十五日，中元宫主二品遣七炁赦罪地官清虚大帝，於是日分遣九地灵官、神仙兵马及名山洞府、神仙兵马、无鞅数众，同出人间，校戒罪福也。十月十五日，下元宫主三品五炁解厄水官扶朵大帝，於是日分遣九江水帝、十二河源、汉谷大神及旸谷神王、水府灵官，同到人间，校戒罪福也。玄帝准奉拜命都总管三元兵马事，仍麾督无鞅兵，并察凡情。",
        "节，",
        "八节日也。当日更差阴阳八卦神君，交割世职也。是日卦神，准听北极事，发号施令，开闭阴阳，生杀万物。又按诸真经载云：诸天奉承元始诰命，於八节之日，分遣上圣高真、三素元君、九灵夫人，上诣九天行道授仙。次遣十方救苦天尊、玉童玉女，下度九幽长夜之苦魂，及遣卦神校戒节制，雷动风散，雨泽日炬，水润生成，世间万物事。立春日，始青天君同功曹将军、艮卦大神、稽摄提，按在人间，司渐化条风，芽条万物。春分日，青灵帝君同太冲将军、震卦大神通视按在人间，司益化明庶风，孳萌万物。立夏日，始丹天君同太一将军、巽卦大神赤奋若，按在人间，司常化清明风，荣大万物。夏至日，丹灵帝君同胜先将军、离卦大神、共缺文，按在人间，司鼎化景风，鼓万物齐见。立秋日，始素天君同傅送将军、坤卦大神诸比，按在人间，司观化冻风，使万物生味。秋分日，皓灵帝君同从魁将军、兑卦大神、皋稽，按在人间，司孚化阎阖风，成敛万物。立冬日，始玄天君同登明将军、乾卦大神、强禺，按在人间，司垢化不风使万物应锺。冬至日，五灵帝君同神后将军、坎卦大神、穷奇，按在人间，司井化广莫风，宛藏万物。每成年徧差，八卦神君理治。凡一任除三气四十五日，余摄行下士生民种作等事。玄帝秉北极，在天罡之柄，提纲八卦，调和寒暑，陶铸精粹。",
        "甲子，",
        "此日属太一中台，大使司关，会六甲元辰将，启九天司马，命童校录，予夺凡间胎产男女，预定当生日时吉凶事。夫太一中台者，北极中宫事也。大使，是紫微大帝也。按《保胎经》云：元始常遣六甲直符将军、玉童玉女、从官符吏，持符执节，降在",
        "人间，保胎护命，安魂定魄也。",
        "甲子将军王文卿，丙子将军邢孙卿，戊子将军乐石阳，庚子将军杨仲升，",
        "壬子将军宿上卿，乙丑将军龙季卿，丁丑将军赵子玉，己丑将军范仲阳，",
        "辛丑将军林卫卿，癸丑将军江汉卿，甲寅将军明文章，丙寅将军张仲卿，",
        "戊寅将军虞子张，庚寅将军褚进卿，壬寅将军丘孟卿，乙卯将军戴公阳，",
        "丁卯将军司马卿，己卯将军石文阳，辛卯将军郭子良，癸卯将军苏他家，",
        "甲辰将军孟非卿，丙辰将军霍叔英，戊辰将军楚季卿，庚辰将军尹佳卿，",
        "壬辰将军武雉卿，乙巳将军唐文卿，丁巳将军崔巨卿，己巳将军何文昌，",
        "辛巳将军杨仲公，癸巳将军史公宋，甲午将军卫上卿，丙午将军魏文公，",
        "戊午将军从元光，庚午将军冯仲卿，壬午将军马子明，乙未将军杜仲阳，",
        "丁未将军石叔通，己未将军时通卿，辛未将军王文章，癸未将军吕威明，",
        "甲申将军扈文长，丙申将军朱伯众，戊申将军范伯阳，庚申将军华文阳，",
        "壬申将军侯博卿，乙酉将军孔利公，丁酉将军臧文公，己酉将军成文长，",
        "辛酉将军那元玉，癸酉将军孙仲房，甲戌将军江子展，丙戌将军车元升，",
        "戊戌将军范少卿，庚戌将军史子仁，壬戌将军乐进卿，乙亥将军庞明心，",
        "丁亥将军张文通，己亥将军酆都卿，辛亥将军左子行，癸亥将军左石松。",
        "众帅等，每上赴中台校迁日，则先关申九天游奕使司，然后俱离人寰，玄帝统元和迁校府司，案下人间浃扶化育也。",
        "庚申，",
        "此日属太玄上宫，制民三尸。道言：凡胎之躯，才得成形，便有百骸表裹之神，伺察人为百事，唯三尸神领众辄言。夫太玄号者，乃北极都畿境号也。上宫者，乃紫微上元宫名也。按《生神品经》载太上曰：吾以道炁运化，取象乾坤阴阳，两半假合成人，变化神识，各立司存名位。曰脑神，曰泥丸，顶中神通天，顶前神朱阳，顶后神玄冥，顶左神青光，顶右神白章，发神曰苍华，额神日天庭，左眉神翠童，右眉神羽童，左目神曰光，右目神月光，左顾神玉关，右额神玉梁，鼻左窍通阳，鼻右鼾阴，口左神命童，口右神天粮，齿神日命关，左牙神天锺，右牙神天磬，舌神曰赤童，上唇神停盖，下唇神静舆，左颐神黄父，右颐神黄母，颈左神柱人，颈右神升平，左肩神远山，右肩神远安，左肘神飞龙，右肘神伏虎，左手神天丁，右手神天邹，左指神甲卒，右指神御凶，腋左神扶干，腋右神扶刀，左肋神卫边，右肋神防非，胸神曰天田，背神曰紫房，脊神曰运阳，腹神曰包灵，脐神曰中平，脾神曰黄常，心神曰丹元，肝神曰无英，肺神曰白元，肾神曰桃康，腰左神动关，腰右神摇停，阴神曰幽关，尸神曰幽阙，左股神玄岳，右股神玄山，左膝神转生，右膝神幽停，左胫神天柱，右胫神天关，左腂神幽狐，右腂神幽狼，左脚神轮空，右脚神运虚，骨神曰内丁，肉神曰卫非，皮神曰包罗。按《道喻》云：已上身神，谓之百魔。《中黄经》曰：一者，上尸彭琚，居脑中。二者，中尸彭质，居明堂。三者，下尸彭矫，居腹胃。俱各长七寸，结气成神，如赤子状，荣卫流通，运化自然；与天地合。每到庚申日，出入人身，上诣太玄三府署中三十六曹，下合属案内言善辍恶也。玄帝统太玄元帅职司，案降下土弹镇百魔公事，无令妄自出入人身也。",
        "一月一辰，降於下界，",
        "且三元八节，甲子庚申，及三六日，则辅助造道也。又复成年定制一十二次，秉三界大都督威柄，准一月一辰树意，案行天下，操扶社稷，普福乾坤矣。其诸降日分在本经后十洞巡游之句下。於是，玄帝真游功德，则溥海内外，显应昭然，承恩者庶广，称扬者颇众，皆形于方册，今谪宜为之注。",
        "录善罚恶，",
        "凡人之善恶，因起自身、口、意三业之感召，孰不至满稔之报。盖玄帝真司，常警以赏罚事。《启圣记》云：宋朝祥符初，福州兴化军一商人程嗣昌，素好恬啖，因游密州驻交桥镇，睹猎辈酷捕飞禽，物命枉杀不忍观。闻念将家藏戒杀图文印施，命工镂板毕，遇十一月初七真武降日，遂焚香叩拜灵空，告云此地飞禽无辜致死，愿惟圣佑图文化民从善。及施日，税拦头彭景首请一本，张贴于壁，不期妻华三娘，才闻所诵，发怒碎搪弃秽中，即买一枚黑鲤，竟操刀刽之，其鱼跃尾，刺损阿华一目，迸血被地，苦吟万状，血乃化虫，，医巫莫疗。景觅嗣昌诟骂，才脱潜抵，遗颂坐逝矣。无何，镇寨厅前，见程太足悬空立。巡检宣旦知异，乃灶香问程。太遽对言曰：吾是中天真武也，察知此地居民，累劫酷捕物命，恣充口腹，业障深重，尚未彰报。先显阿华毁程嗣昌劝文罪，当处恶死，报岂容逃，余民犯别听。言乾不见。时虞部员外郎向郭，提点山泽公事过彼，闻风讶审宣旦，示程嗣昌亲笔颂文。曰：我不伤残命，皇天赐善名，诸人还未信，报应甚分明。洎读毕恳而怀归，回朝敷奏真宗皇帝，嘉赐赞谥，真武灵验，事仰誊白，附礼典照，应御制曰：三元一神，通应十门，炜烨光祥，咸真灭顶。故仰知玄帝，录一程嗣昌者，劝百善。罚一华嚚妇者，惩百恶。《感应篇》曰：其有曾行恶事，后自改悔，诸恶莫作，众善奉行，久久必获吉庆，谓转祸成福者也。",
        "辅正除邪，",
        "君上尊为万姓之表，表正则天下何物不正，政在克忠，辅臣俾民咸遂其性。故帝历阴相社稷之权，每分真寄凡，以辅正有国，僭称妖淫岂能久害邦国哉。《启圣记》云：唐高宗崩，於柩前立皇太子豫王登极，时武后擅政，放帝居房州，后即擢母弟之子贺全龙，充管内提点，除殿前观察使，惟习妖术是务，诈号曰北极七元助国正法也。后每奇之，全龙恃宠擅权，谗黜百僚。忽闻泰川路告急，奏今西鄙诸耶王赵宏，统妖兵入境，助战威武者，乃蛇虎烟火、百端精怪，今本司用兵不前。群臣议奏贺全龙行本身七元法往克。武后依敕，下枢密崔察授符，给兵三千，领抵寇锋，大军亡半，家童折三，全龙无措，边郡转危求收。朝臣再议，保奏黄门侍郎裴涛一未仕子仲芳，年登十六二貌异材神，必能次胜赵宏妖寇。后宣见，赐光禄大夫，官兵五百，敕免朝辞。归拜父母，佩剑提兵，直抵寇阵，乃挥剑折冲，其赵宏倒戈堕马，兵僵妖溃，尽擒回朝。趋见武后，赐登殿坐。敕抚曰：朕知卿天神人耶。光禄始奏贺全龙，事狐女元纲妖术，有玷国风。后尚保爱全龙，宣令担家童数百入内，当殿比试七元法。全龙至，叩牙叹水以成云雾，童子皆腾空际，放荡狂风骤霰雨雹。光禄挥剑招之，一一堕描，入剑鞘内，举真火咒焚灭。於是，莘臣称贺太平，放大赦遍布天下。时通天元年九月，竟改号神功元年也。光禄既闻，告别父母，曰：儿自天来，今从北去。言讫退揖坐逝，不觉尸腾云际，仙乐嘹晓，冉冉投北方而去。事奏圣听，追封爵号神应将军。涛奏纳官，请宅为观，武后依，赠涛号神应庆清居士，就名观额，唐祚复兴也。乃玄帝警示后世人臣，无设奸雄之佞，犯者无不摈绝。且人怀正念，必至真玄，邪念未成，立遭恶趣。",
        "济拔天人，",
        "水、火、木、金、土、谷六物，因地生而天成，人得养生送死。故君为民之天，食乃命之天，民赖君安，君以民立，尚有凶年歉岁，造化然耳。唯有德君，上能解劫变灾凶，回为休祥，资接兆民。按《启圣记》：宋太祖在周显德元年，行营征瀛斤，路逢夕羽士，密告贵极兆云：总得真武阴助。言讫化光去。太祖信诚，章醮露答毕，而果承周禅，国号曰宋，改元建隆，徧赏天下军旅。惟瀛州阙乏，陈畴奏请，表至迷库积蕃商寄钱五万贯，欲借充边戍犒赏。回旨依，给付高阳关郑度支遣，讫续据蕃商伊寿先等到司。陈畴斋周，朝通关文，牒迷寄库钱事，因赵王昨会太白金星告兆，烧献钱币，赠吾恩主真武，照疏收外，出剩钱五万，遣吾换易，凡财椿管赵王使用讫。言毕，商人不见。畴具实奏，上览喜慰不胜。至二年三月一日，百官陪驾，升端明殿，论议诸道侯王，各据山河，累征未克事。俄顷，黑雾叆叇殿前，四目不通。丞相赵普独邀驾登孝成殿。方坐，仰见云际一神人，恭揖皇帝，遽降启曰：皇基鼎祚运新昌，尧舜须依人唤将，莫似后奢才得位，逆奸依玷乱施张。太祖躬问：圣者何职？降曰：吾非土地，职系天都右胜府事，吾欲适燕地乃遥闻圣虑，特当驻报，吾囊赴三天，闻宋僭不踰纪帝。普躬谢圣论间，真武辞升。至建隆三年秋，据河北二路申闻，两载旱荒，军民乏粮，事大不堪，官史莫能措画。忽於七月七日清晨，二十军州各有粟麦，堆垛盈城，糜袋缝记，总是黑云马纸粘糊。况其物货无主，亦无夫脚，州军互审，申奏朝廷。三司看讫回旨，物货岂得无主，盖是国家德感真武，出天仓粟麦，垂济二路。横计已得十五万石，仰低价赈粜，接活军民方苏。上闻喜曰：恩非小可，曷敢不报。遇真武降日，帝躬驾玄都殿，香火瞻敬。按董真君降笔云：玄帝以道德开化，如天地湛然默有成功之理，无一时不念众生，无一刻不怜下土，每知劫数，必先以开济之诚，上奏金阙，匈减分数，至於蛮夷猾夏之处，亦行教化，可谓大慈普救无上法王也。",
        "祛妖摄毒，",
        "凡被妖毒灾告干扰之地，未有不随人愆业乘染也。大抵皇天无亲，德是辅，唯君子正心，则自然感格帝威光，祛禳制摄诸不祥事。《启圣记》云：赵州石光祖，乃右胜府下副参谋官，谪降佐辅宋三十余年，至太平兴国初，拜观文殿大学士右谏议大夫，解逝复还北极职事矣。从弟尚书礼部侍读石光嗣，出镇洪州兼知此地，及潭鼎衡鄂荆。期连蛮貊，当被七十二猖神，横流邪毒，枉害人命。况彼一带居民，少亲正教，不识医药，惟务左道，祭赛南神。况斯民盛习此等妖卫，自号金刚法事，施用油火刀刃，移发狂魂，巫言息家，实幻惑财物也。光嗣禁止，竟不令行，遂命罗浮洞道士淡居邈章醮，恳祷真武，仪散圣号位牌，教民奉事仪式，於下降日咸诵经咒，积有岁月，其左道妖民猖神邪毒悉皆潜伏矣。又淮阳军进&lsquo;士陈拱臣，幼年获一小龟，其状异常，收养于家，一味食枣。拱臣洎登科之岁，顿然龟大，无何一宵，龟身负一赤蛇盘绕。拱臣知是祥瑞，求画真武圣容一堂，延供久之，祷无不佑。拱臣擢信阳参军，忽承转运费瓖，委充监修筑城部辖役夫。值冬，疫疠流行，军民染患，久滞工役。拱臣闷坐，恍见龟前作人语，曰：吾闻参军部役遭瘟，特来献祛禳之咀曰，天罡天魁，立驱电雾，施我阴功，狂横速去。一炁念三徧，仰面向西北方收炁，吹水盂中，用杨技濡洒息身即愈。略此佃谢见养之恩，吾今还北极事。言讫而觉，既行其验立应。忽家书至，迷养龟已失，同梦时也。修城完日，以由罡禀漕台，瓖详体具奏，朝廷回降旨，下就信场城建立水火二神殿，咒文勒石，永为救民。化宗追封敕赐二神，号曰：神龟同德佐理至应大道显明武济阴威翼圣左正侍云骑护国保宁辅肃玄初太一天大左将军，圣蛇同德佑理至惠诚重威慈普济阴办武圣右正侍云骑护国保静辅肃守玄太一天大右将军。",
        "以副上意。切切为之。",
        "以副上意，切切为之之句，是玉童缴白玄武将军遵命也。玄武辞谢诰职，出离北极之宫，即日赴右胜府，置理任所委公事矣。",
        "太上说玄天大圣真武本传神咒妙经卷之一竟",
        "太上说玄天大圣真武本传神咒妙经卷之二",
        "廛人方田子佩升玄内教箓陈伀集疏",
        "时有真人，名曰妙行，特离斑次，竦伏帝前。曰：臣宿有因缘，得闻妙理。北方大将，玄武将军，巡察天人，录善罚恶，不知此将，应化何因，有何神通，鬼神降伏？",
        "是殿每朝会，较结录籍，不辍须臾，具元仪毕，许请问诸因缘事。",
        "愿惟大造，少悟小聪。",
        "十极之中真人位号，皆有妙行之称，唯东极官中者最，作是班之领首。《庄子》曰：且有真人然后有真知。引证彼真人之行虚皇尊曰：与真常会，无有明相，孰为妙行。时会中诸来者，俱恪守班次，惟束极妙行，出算越班，伏奏练求於紫微帝前，而自颂宿契，得闻玄武有妙理之因，故发愿唯问赞大造之副，少悟小聪之恳为请耶。夫道之字曰大也，化之名曰造也，仰之大而化之之谓圣。此圣者，果神智六通，能摈摄鬼神事。",
        "是时，大帝隐凡而言：妙哉真人，能为凡间。然其玄武应化之因，渺邈难穷，希夷莫究。",
        "隐凡者，乃伏凡也。时紫微大帝闻请，则听然伏御几案而俯示大众，兴以赞羡妙行真人诚发妙哉之问。玄武应化神通，职业盛事耶，故妙行善能为凡间，启尘俗之人普欲，使将来知有天神玄武，凡身修炼，了证六通总司三界功过等事。且渺邈难穷者，谓通化无绪，无所不入，莫可得而穷者也。希夷莫究者，谓神变难测，无所不容，莫可得而究者也。按《灵宝智慧上品证六通谱》曰：天眼神通，视智高慧，通目中朱童，总五色之光，洞观无碍，自上自下，四方八面，无所不照，无所不明。地耳神通，听智远慧，虚廓中元窗，总五声之音，声感响应，上闻九天，下听九地，无所不知，无所不究。东鼻神通，空智清慧，寥孔神黄宁，总五气之氛，洞妙自然，出入阴阳，往来无门。西口神通，虚智微慧，郎窍官太和，总五味之清，洞达神英，虚无不纳，颐无不容。南心神通，清智明慧，开舌司正伦，总五神之柄，洞杳飞芒，经纬万方，不疾而速，不行而至。北手神通，微智遐慧，深主司人，关法四时，玄序洞妙九微，把握生端，上应天关，阴察祸福。是故玄帝，由持此之大戒，处凡而能摄伏眼、耳、鼻、口、心、手之尘欲，乃得经济，而神性兼通於六洞也。然后威加鬼神应，诸外道不祥莫不闻风而",
        "伏玄帝欤。",
        "盖乃玄元圣祖，护度天人，应化之身，神明之妙。",
        "玄帝圣祖乃祖炁也。三宝之尊神是欤。天宝君主圣祖始炁出书时，号高上大有玉清宫。灵宝君主元炁出书度人时，号上清玄都玉京七宝紫微宫。神宝君主玄炁出书时，号三皇洞神太清太极宫。并出大有金书。天宝以开天地之光，灵宝以开九幽长夜之魂，神宝以制万灵之事。故知太上护度应化之恩，每随人天诸根性渐令入诸圆成也。存神者，助神通以化之。见明者，教明察令变之。《中斗经》曰：大道无形，常居杳冥，圣中之圣，灵中之灵，包罗无外，含养众生。",
        "盖无形之为道，非有象之可言，变化亿千，虚无难测。",
        "盖元炁也，非弗是也。元始天生地。《清净经》曰：大道无形，生育天地。《应运经》曰：太虚无象，朴散为人，天布日月星辰之象，地结山川海岳之形，人禀五行阴阳之秀，皆本祖炁相承，弗是有象可言耶。《苟子》曰：天不言而人推高焉，地不言而人推厚焉，天地为大矣。人不诚则不能化万物，是故元始行不言之教，而强名曰道较之。变化亿千者，数也。且万得十千，兆则百千，亿计千千矣。千千名大千世界，机分百万於虚无中，推运是理也。弥纶万天，统御万界，以分万，以明万物，以传万法，制御万灵，摄召万炁，以通万化，槟斥万魔，不着万有。云云莫测。且玄元圣祖，八十一次显为老君，大洞天宝君，内号曰玄元圣之祖也。乃生一成二，以开大罗三境之天，出号曰元始也。洞玄灵宝君，内号曰玉晨虚皇，尊法三三不夜之光，开九霄之天境，出号曰大道君也。洞神神宝君，内号曰玄元后圣，君法九九八十一炁，布列八十一阳天，方显号曰老君也。《混元经》曰：老君颜若婴兄，生成须发皓白，上天内号曰老子。《叔教品经》曰：元始故命老子托化人间，或夷或夏，随世改号，演说科诫，开度一切有为群品也。按《道藏总龟》载：当太古上三皇时，号万天玄师，出玄中大法於世。中三皇时，号曰有古先生，出太素经於世。下三皇时，号曰金阙真人，出金阙秘经於世。教民以太平无为之道也。上古伏义氏时，号曰郁华子，当出元阳经於世，教顺性命之道。神农氏时，号曰大成子，出太一元精经於世，教以好生之道。轩辕氏时，号广成子，出道诫经，教以飞腾之学。游净乐国时，号紫元君，授玄帝太和玉虚之诀，教以智慧上品大戒，乃归根之道。中古少昊时，世号曰鸿蒙子。颛顼时，世号曰赤精子。帝舜时，世号曰录图子。帝尧时，世号曰尹寿子。帝舜时，世号曰务成子。夏禹时，世号曰真成子。商汤时，世号曰锡则子。周文王时，世号老聘，官佐柱下史，出道德二经於世，时关令尹喜受学，今补为大罗玉清圣境太师之官，判天枢院事。《庄子》曰：关尹老聘，古之博大真人也。寂寞无形，变化无常。仙翁葛洪曰：老子是天地之精神，无世不出。",
        "八十二次变为玄武。",
        "玄武名成於后天之际。按《降笔实录》玄武果先天始炁五灵玄老之化，乃元始化身，太极别体。上三皇时，下降为太始真人。孔颖达疏《老子》云，道生一，此太极是也。太极生两仪。中三皇时，下降为太初真人。日月在太易时，含光太初时发辉。下三皇时，下降为太素真人。按《白虎通》载：形兆既成，名曰太素。此燧皇立人夫妇之道化。当黄帝时，生净乐国为王子，时道号潜云子。於道有功，玉帝奖勋，始封玄帝之号也。夫大道者，元始帝先赐封五灵玄老，开北召水，乃元黄植象之根。次渐分气化形一，一为上帝之官也。谨显诸化，太始天一，二身太初太阴，辰星月孛，斗、牛、女、虚、危、室、壁二十九身，六甲、壬癸一十八身，太素北狱亥子丑乾坎七身，风、雷、雨、电、霹雳一十五身，羌老八煞人星一十身，至玄帝身，乃第八十二次化也。",
        "故知玄武者，老君变化之身，武曲显灵之验。",
        "老君别号，曰混元上帝易有太极是也。《太极分化太始经》。曰：老君变化之身也，大帝人以其从弟武曲显灵事，验处为比者，盖两圣功德颇类。按《北斗本生经》曰：昔龙汉初劫，有周上御国紫光夫人，於上春日游玩，至温玉池边，方脱衣澡盥，忽感莲蕊，九苞一开发，中有化生九子。夫人护抱，鞠养宫中，志愿惟成圣哲，佐辅乾坤。诸子洎壮，冠乃各修，因地功行俱满，白昼冲天，并受得三清贵职矣。天皇大帝长子也，佐紫微上宫纪纲，元化众星，主领紫微。大帝第二子，佐北极中宫明堂布政下土。贪狼配天，为元主万物，为延生。巨门配地，为元主物命，为延命。禄存配日，为火元主禄，为保命。文曲配月，为水元主禄，为益算。廉贞配其土，为江元主官爵，为消灾。武曲配水，为河元主寿，为散祸。破军配金，为海元主妻儿，为扶衰。按传洞真注《北斗经》第六，武曲辅星玉讳昌上元处？凡修炼时，奉行北极天心大法，救物利生，道号曰太车子，德称曰定真君。不日行满功圆，承天诏飞升，官拜紫微垣太常，执事斗中玉册，位房斗中纪明真皇天闿阳宫所，配事水政，主录河元，主管神仙升进公事。上总九天上真，中统五岳飞仙，下记学道之身，历诸功勤，合转阶级者，悉总调达，注名玉历，管摄下土岁时发生地财度支天仓府库出纳事。且玄武寄凡，自开皇初劫，虽异世所修，并充天职，临事同体，悉以苍生为心，其舍灵受所赐者多矣。於是，二真紫微、徽赞显灵而同验耶。",
        "本虚危之二宿，交水火之两精，",
        "天中北上，乃化玄炁之宫，有虚危二宿，位分占天次二十六度二十五分半，是日月两曜纬躔之舍，副日帝月皇之政，水火在。昔炎帝癸巳岁正月朔戊午日旦甲寅时，日月合璧，二炁混虚危宿，度神彩流，降奎娄之域净乐国境也。善胜皇后偶寝宫酣熟，灵游躯外，见像日圆光入口，吞之而觉有孕。是岁末，炎帝国灭于版泉，黄帝受命，都建有熊，甲午岁立马。净乐君诞生圣子，乃虚危分秀，水火流晶，而成形体，壮年受学，玄元化度。《法要义旨》曰：太和玉虚，紫微上都，五常回曲，六律引书，清朗为炁，玄秀应敷，帝有妙法，君降极图，象徧梵境，通运神居，广方便门，众妙无殊，无真不现，无道不俱，顺于变化，逆于邪途，乾为十合，坤连万墟，入净出浑，应变总如，此境至极，上号曰太玄都。《实录》云：紫元君复授道要毕，嘱曰：子当龙汉四劫，披发跣足，摄坎离真精，归根复位，返本於虚危之间也。",
        "或挂甲而衣袍，或穿靴而跣足，常披绀发，每仗神锋，",
        "董真君曰：玄帝准告命，往下方降魔日，元始有敕神，如斯结束。《庄子》曰：天与之形，道与之貌是耶。",
        "声震九天，",
        "既拜九天游奕使，又领九天采访使，司察功过，神仙公事。於是九霄梵天之上，玄帝威声岂不震欤。",
        "威分四部。",
        "专三界大督之柄，按月徧四大部洲鬼神公事。束自播本佛于岱部，西至流沙瞿耶尼部，南至交址阎浮提部，北极幽陵郁单越部，应城隍镇戍械甲兵马等神，并听节制。况玄帝令名威权，岂得四部之神只不职欤。",
        "拥之者早纛玄雾，蹑之者苍龟巨蛇。",
        "玉清宣赐皂纛时，当、水寿元年上元节也。树旗事若玄雾兴生，乃表威权之望。於是乎，十亿烈士咸睹旌旄，皆同会信，悉赴太玄之命。又地轴水精林龟，天关火精圣蛇，捧拥玄帝足下，司行讨伐。天上天下，一应不正妖气最威者，是天关地轴纛鸯也。",
        "神兵神将，从之者皆五十万；玉童玉女，侍之者各二十四行。",
        "行也者，列次也。此职右胜府之近司，属隶北灵官为次也。则左右分掌威仪，及书记三界中善恶功过等事。按《仙传拾遗》记曰：汉相张良，避世登真，位号太玄童子。按《启圣记》云：信州弋阳县，有敕封额寂照孝女之祠，原本右胜府中掌籍绿霞琼女也。因陆中道同妻张氏，素勤恪真武香火，惟求嗣续，至晚年，妻夜梦吞红缨感孕，诞一哑女，颜色绝伦。至十三岁，一日忽琅然发声，告别父母，曰：儿本是上天双女宫绿霞琼女，兄昨因父母求嗣於北方真武，蒙参照父母枝庆案籍，即无胎产男女之名，真武遂以父母有处世平等之诚，保奏三天，蒙回降敕旨，下点差儿化红缨投胎，充女身注一纪寿，终归上会，儿离天府时，承真武慈旨，汝到人间切勿发声。今闻宋朝司天监言，陈国分野当弋阳县，下有阴贵仙骨异人，现定来刷儿身，恐泄天机未便。况儿寿限过期，当归听北极右胜府副判司，祇备差使，一任七年，满日得返双女官矣。言讫奄逝，事达圣听，敕赠今号也。以此表证是府玉童玉女定制额也。",
        "绶北帝之灵符，",
        "《汉官仪》曰：绶者，有所承受也，所以别尊卑，彰有德也。玄帝於飞升时，受金阙赐北帝灵符之册牌。首见窍穿，以销金飞云紫白文带，谓之绶也。牌面符书，乃金篆文，日太玄元帅龙文摄化之符。",
        "佩乾元之宝印。",
        "佩也者，身服玉佩也。《白虎通》载：故能修道无穷即佩环，玄帝飞升时，金阙赐佩绞钮玉印，以封事为信验者也。印章命日乾元宝印，符印上式权，且以凡间书模也。想天文敷焕，凝结成篆，况玄帝增封拜，加重职六事，奉权命符印，又六颗矣。规成模范，大小及文篆，则凡世所未得见闻流传也。",
        "驱之有雷公、电母，御之有风伯、雨师。",
        "北极右胜府事，天蓬大元帅判五雷院事，职阶日都天大雷公也。所辖风、云、电、雨之使，及飞龙骑吏左右亿千兵马、水府力士河伯吏兵共三十万众，日夜周纬陶铸，都天之下万汇诸品物耶。右胜府事讨罚鬼魔不正事，则是等准副共合大信，遵依挥纛行营之命，骚驰驾御威奋赫奕助罚不正公事。按《上清法隐书》所录，诸大圣者官叔阶职品男官女官姓讳，谨显之于后。五雷院属第一厅，男官雷霆院事霹雳大总管通天入地变现搜捉大将军吴天安。第二厅、男官兴驾霹雳九天游奕讨罚奸五员。第三厅，男官雷霆号令星火炎飞怂警下过心事监魂缚魄大将军王明。第四厅，女官雷霆院斩祟擒龙大将军王天安。第五厅，女官雷霆院破庙斩尸大将军吴天明，电母都使北极驱邪女官右总管雷霆四时电光事大仙母寻奸大将军田守明。同知院事男官雷霆院催电发震欻霹雳火通天入地搜奸急捉大将军田守真。风伯大君北极右胜院风伯副箕使纪纲八卦行风使案纠不法怪异风变事大将军金三。五雷院都大签书诸部雷霆录籍岁行风雨电射应干不正邪魔事判官辛汉臣。雨师神龙九天开化掌籍主宰充下元水府转运使检校诸洞行雨公事元皇灵应帝君张亚。统五湖四海九江八河七泽十二汉谷行雨龙君外行雨洞龙右一百七十号，见《孔雀经》。夫五雷六甲八煞；皆五灵玄老炁化分灵孕，凡荐修今号方出也。《淮南子》曰：雷电不兴，风雨不作。是故五雷号令，电火征奸，风布八卦，雨泽行教，乃降至和，生成万物。不然，雷轰霹雳，电火烁焚，风烈怒号，雨骤霰雹，斯非韶雅之象，天行诛讨耶。《诗》云：敬天之怒，无敢戏豫。",
        "卫前后则八煞将军，随左右则六甲神将。",
        "乃玄都右胜府正卫威北八煞大将军，八营驻札于酆都狱华盖山之前也。谨显诸煞姓名之次第。天煞将军张子庶，地煞将军陈子青，日煞将军李子德，月煞将军范子章，水煞将军杜子贞，火煞将军刘子大，金煞将军王子言，石煞将军贾子元。副翼卫司威南六甲大神将，六寨营伍旁列于太微垣华盖星之下也。又谨显诸将姓讳。甲子水将李文思，甲戌土将李守通，甲申金将李守全，甲午火将李守左，甲辰风将李守进，甲寅木将李守迁。按说灵宝经时，元始在始青天中演教度人，偶下土东北凶变，则神公受命普扫不祥也。斯时，六甲抱金关，七政守灵坛，八威奔电激，九凤破凶邪，并准副玄帝讨罚。前后刚泽，左右徽控也。可谓金钺前戮巨天，后刑非特，此时至今号令亦尔。《开皇章》曰：群魔钦至，化万国保康宁是谓也。",
        "天罡太一，率於驱使之前；",
        "率也者，宾伏也。於也者，幸侍也。天罡太一亦系五德神君，乃宾伏幸侍，充太玄从官，常备准威用。按本经载云：拥之者，皂纛、玄雾。蹑之者，苍龟、巨蛇也。乃右天罡，掌皂纛，讳监兵，乃白虎七煞右将军及下太一，载圣足，讳执明，本玄武五煞后将军。盖闻玄天上帝，威贯神真也。授职阶北极左天罡之罡，皂纛旗心端设北辰，贵其生成万汇也。又阶职镇天玄武三界大都督之官，每恭行天讨罚凶，则神武不杀也。其右天罡下太一颛行司杀事也。按《玉册》曰：降水火二精於掌握，则三五合同功也。三乃圣蛇，五乃神龟也。摄甲庚两将於纪纲，得七九齐制用也。七驯苍虬，九御玄骏，故知驱策斩变，惟此数将最能关固。",
        "社令城隍，悉处指挥之下。",
        "悉也者，皆听也。处也者，制度也。社令城隍，系在所国土州府军县镇监乡村疃里，各有斯职，分领阴景卒吏，机察本界中事，皆听太玄指挥制度使令也。昔者巢城犯恶，当玄帝荡没彼处，无得城隍社令遵副，自化道士证明，焦婆充彼处土地，听指挥也。《启圣记》云：昔巢州四民凶暴，乃积劫累聚，杀害物命，恣充口腹脂肥，以至僧道之流亦皆仿效俗态，逐日血尸狼藉，秽气上冲，触犯日月星辰，亦灭光色。是时九天察访使上奏天廷，昊天玉皇驾御出三天门，观览间，果见吴分巢州地恶人凶，乃命天官紫微大帝及地水二官，取岳司委实北极方，诏右胜府副帅下荡此境，连城陷没为洲，永清净也。真武趋朝得旨，叹奏：臣闻地方千里，未必人人在劫，切恐大冤愈结，容臣下审地祇。大帝复曰：此州城隍社令，悉预奉玉帝敕旨，迁任他所。真武遂遵副敕命，仍遣部下右天罡，先行审察，既降遂变一大鳌，死浮汉面，果官吏士庶互报，哄来分脔无不食者。真武亦睹斯恶，自化为凡流道士，巡门遍经，觅水验实，唯焦婆家有不杀之德，饷水清净。真武谓焦婆曰：此城不久当荡为湖也，可速登圣女山居，作湖山土地道士。言讫不见。婆挈家同子妇，竟登是山，既至回观，睹黑风巨雨霹雳洪波，於顷刻间不见城基，泛为水界。婆手加额，忽瞻见空际一神，状貌若觅水道士，降言此水属汝所管也。道士既升，邻州官史乘橄到山，询婆元因，各申所属，婆春忽相继损世。西晋封灵显圣母，改湖山从焦姓号，岂不因真武处分指挥保斯职乎。",
        "有妖皆剪，无善不扶。",
        "精乃物妖之感化，有犯则无不剪除也。善人方便益世，暗中真司扶助。纂《启圣记》。如魏公韩琦判大名府时，炁宁二年己酉岁秋，据黄河燥吏驰报曰：本澡尝有一巨龟之精，出害生灵久矣。今又出浮於水面，怒涛汕发，坝□崩隳，水势暴横，莫知漂溺人命。公闻，急遣幕使郑圭通判华惇措置。奉旨至堤，二人朝服焚香，仰扣北极真武曰：愿降灵助郑圭剪妖。遂张弓矢，射中龟沉，水顺童整□完。忽一夕，圭奄若梦间，被二史拘，曰：吾承阎罗府追汝，证对杀龟公事。执行至一山府，二史自相语曰：真武今日降此。圭闻间故，曰：校勘中下二界黎庶应造善恶，并属此风吥罗山府所理也。圭越从入，急趋雪故，蒙旨下案，检会水族格历。俄斋簿呈，龟前身本人，生西京大宛，为齐明侠子，名程宣也。治云梦城不法，唐高宗遣大将陈元忠讨西，其城下日，火烧身死，魄充此地城隍，擅自邀祭，枉害人命，酆都紏知，罚为黄河四烁卓州界内推潮运沙土地之职。却於咸亨三年庚午岁，魄气投龟胎，既生长，辄徙黄河七澡大宋北京界内，兴发水灾，已四百年，共枉杀黎民生命万数。真武圣判曰：龟死本当碎尸，尚敢妄词，冤执阳间属官理索性命，况郑圭遵魏公旨，韩琦不日除赴紫府真人之位，当吾保奏也。圭拜谢问，圣遣符使怀神龟，与承吏郑圭，同赴韦阎罗庭申察事，因妖龟尚言希求生路，身乃五百岁成器之形。王敕符使出其神龟，金光罩挟妖龟，腾空碎为微尘，飘扬撒尽地司，令郑圭还生，从此人间永无斯祸。",
        "朝金阙而赴昆仑，开天门而闭地户，杳冥恍惚，审察穷通。",
        "金阙者，乃大罗三天上帝宸庭总号也。日金阙玉清、金阙上清、金阙太清也。昆仑者，谓无上之基玄都玉京山名也。乃清微、禹余、大赤三天官殿，建在斯山内也。昔日诏玄帝趋赴朝见元始，是时奉命行事，功着人鬼，分途司主，开阳闭阴，故谓开天门闭地户也。分期出杳入宴，恍惚经纬万方，往来审察三界，穷变通化，随宜开度，一切有为无为事理。右按降笔实录，每群真朝会昊天玉皇上帝，则四圣为都班之首，引领起居也。",
        "居其壬癸之方，",
        "居者，安处也。太极始判分二仪，开天一生水，阖地二孕火，立为壬癸之方，列紫微北面，易纳甲义。壬癸者，乃乾坤之至精也。乾阳动生甲壬成，坤阴静生乙癸就，乃化天地阴阳之和气也。乾中静变壬为离日，坤中动化癸为坎月，迭往迭来，盈吴戊己，而负阴抱阳，司化万物，实紧水火陶魂铸魄也。按降笔实录云：玄帝所居之阙，号曰天一真庆宫，处紫微北上，在太素秀乐太虚无上两天之间，宫殿巍峨，皆自然妙炁所结，琳琅玉树，灵风自鸣，声合宫商之韵，红光紫雾常覆其上，此处则玉虚无色界也。",
        "助有甲庚之将。或乘玄骏，或跨苍虬。",
        "助有者，顺立成局务也。甲庚将者，将乃帅之佐，有正副四员，甲、戌、庚、辰也。甲仁爱，庚义宜，关制令命。戌信诚，辰吹嘘，魁罡爰从，喻若造父王良，左右摄提之职，掌玄帝马院龙底之政也。甲、戌将正副者，除牧玄骏之使，乃引辔执策之承。易纳甲义，甲乃乾之应，戌乃乾之比，一将名位处室壁之间，应天象如造父王良政焉。庚、辰将正副者，豢驯苍虬之纪，佐袭逐飞御之官。易纳甲义，庚乃震之应，辰乃震之比，二将名位处角亢之下，应天象，若左右摄提任焉。乘者，驾也。玄骏者，玄乃骊黑色，骏乃形之高八尺也。日元马，本奎比河中天驷，分精易说卦乾健也。乾为马，而应阴纪阳，故能往复踊健也。跨者，骑也。苍乃青碧色，虬是独角龙也。曰标携龙角，帝座之别区也。《易说卦》曰：震乃动也。震为龙，时潜升阴中之阳，常风雨奉之。",
        "目闪电光，眉横云阵，身长千丈，顶戴一二台。",
        "按降笔实录云：玄帝为几人时，身长九尺，面如满月，龙眉凤目，绪发美髯，颜如冰清，头顶九炁玉冠，身披松萝之服。自飞升后，每奉降魔制妖，神变千丈大身，云眉电目。三台六星为冠。上台司命主寿，上星应天子，下星应女主。中台司中主宗室，上星应诸侯公王，下星应卿大夫。下台司禄主兵，上星应士子，下星应庶人。太微三台六星，两两相比，倾光随覆玄帝之顶，世人仿效为冠名。晋《天文志》：三台为天阶，太一和阴阳、理纲纪，主开德宣符之验。右按法家符祝曰：上台一黄，松却不祥。中台二白，护身镇宅。下台三青，治病除瘟。故知三台垂象，神光焕赫而能昭德塞违者也。",
        "其动也，山水蒙；其静也，地天泰。以兹显化，故乃神通。",
        "按《太玄都真藏玉华荃》云：祖炁化易，启肇应运，混元隐显，变易交参。夫蒙泰动静玄义，乃金液化神炼以成刚曰用之法也。昔太华老人云：修外者，无极无穷。修内者，无形无影。外修太虚，内修气运，故得外神安而内气合，乃名颠倒返神之数也。动蒙艮山为鼻息，出入坎气，血通流利，用育德而成圣功。太素秀乐天君曰：以无为上下左右前后，以气神和之，故能常得自然之妙，谓寄身行道托命传真也。静泰坤地母为黄一，乾天父乃祖始，有无交相阴中发阳。西华帝君曰：若能寝处，引息其神，知其所出，可见本神，不为幻影所着，不为梦寐所夺，此为运坤神而变乾象也。按《金碧潜通龙虎上经》曰：六十卦体尽出乾坤中，还须经否泰始可议屯蒙。按张平叔《续易道》曰：故易道妙尽造化之体用，遂达托象，审於斯文，盖一在其中矣。乾上坤下，天地否，乾坤为鼎器。坤上乾下，地天泰，交感如日月。水雷屯守一存三，兔鸡月停火。山水蒙圣功神化，运混沌育元精。盖人伦禀协，无出一炁之元。若夫善颐元鼎善运一炁，是不足度于五行可成真道。《复命篇》曰：东南西北要精通，交感乾坤雌与雄，火侯直须牢稳审，吹嘘全藉巽家风。《阴符经》曰：天发杀机，龙蛇起陆，谓后弦之前束南巽位地户也。坤寄体地户，坤母索一，二生屯，就二而索三，成蒙难易，同气相求，刚化先柔，使神有所度而气有所流。动法运天，根发巽时，以据内动蒙屯生成之数，加四奇八耦，象日月之右转三百六旬度之，载己土而养金铅，专以鼻袭始青真黑，入于泥九，金生真水，燧炉火侯结练。《阴符经》曰：人发杀机，天地返覆，谓前弦之后西北乾位天门也。乾本位天门，坤无定位，月节临乾，盖乾坤三变而兴否泰居寅申也。寅生离火成己土，申生坎水伏戊火也。静法守地，根在乾时，而当外存乾坤二策之数，否泰日往来如天道之左旋三百六旬一周，戊火以袭木汞，次以舌下华津饮三十六咽，使火化真土，变神以御。玄灵正阳真人诀曰：身中用年月，日中用时刻，谓以日为年以辰为节也。但任外神迁变，而以内气固养，外当随化应时，内得神坚气固，以此修之最为捷法也。下士遇化而归真，真士开度以上升。《玉虚太清章》曰：玉虚之始化于太清，变运上极，持正入真，化炁摄秽，匡御众灵，炼宝回光，五常集婴，律令统纪，度拔众生，神降炁平，保练常宁，以入真界，诸魔潜倾。此道名上境，学者谨谛，听日月至年，运修进无回停，大功三万曰，小功百曰，升应有绿法士用之。以虔诚速度诸业海，超登上玉京。故知玄帝修四十二年，成兹上道，得证诸神通矣。",
        "太上说玄天大圣真武本传神咒妙经卷之二竟",
        "太上说玄天大圣真武本传神咒妙经卷之三",
        "廛人方田子佩升内教箓陈伀集疏",
        "是时，真人再拜稽首曰：臣之庆幸，荷此纶辞。",
        "妙行称赞，紫微敷演，乃经纶端绪之教。",
        "然其玄武之将军，乃玄元之应化，其始之迩，其事云何，愿赐详言，以开蒙鄙。",
        "蒙者，不智也。鄙者，不慧也。故妙行谦和，宣明开析玄武详节，普使会众咸闻灵因，亦愿三界人天，尽知玄武妙纪深趣之旨要也。",
        "於是紫微大帝，敷以玄言，释彼所因，解无上事。昔大罗境上无欲天宫净乐国王，",
        "夫净乐国君，能圣哲主务，而感生玄帝，继踵於考命，终曰得乘生前所种清信功力，命超无欲天宫，衣饭天之厨箱，受诸快乐自然。《虚皇经》玄天大圣真武本传神咒妙经卷三曰：人有千善，福及七祖，死魂为仙，万善既备，玉符下迎，千神来朝，白日登晨。玄帝修真果效奉天诏曰，九五老天君降言曰，子之圣父圣母已在九霄矣。九霄境乃玉虚无色界，中列三十六天宫，总隶大罗三境。玄帝父母得居，龙变梵度天无欲宫中。按《紫光经》云：净乐国境乃海外仙国，在西域月支国之西，星分奎娄二宿之下。",
        "善胜皇后，梦而吞日，觉乃怀孕，其母气不纳邪，日常行道，既经一十四月，乃及四百余辰，於开皇元年甲午之岁三月三曰午时，降诞於王宫。相貌殊伦，后既长成，遂舍家辞父母。",
        "按降笔实录云：玄帝降诞时，正当上天开皇初劫，乃下世黄帝紫云元年岁在甲午戊辰月初三甲寅曰庚午时，符太阳之精，托胎化生，产母左滕。当生之时，瑞云覆国，异香芬然，土地皆变金玉，瑞应之祥，兹不尽载。立小字曰安于，生而神灵，举措隐显，年及七岁，经典一览，悉皆默会，仰观俯察，靡所不通，潜心念道，志契太虚，愿事上帝，普福兆民。於是父王不愿抑志，年十五再辞，王许，赐道号曰潜云子。按实录云：太上赐玄帝李姓，盖取宗化之源。按《西域国西州天山坛降笔》载，圣父玉讳告，姑沃切。玄帝玉讳乞。按《启圣记》，玄帝应化，唐时裴姓讳仲芳。按《本生经》，祖讳牛孳，宗讳端受右，暗讳四字贼瞎言乘。凡对圣席语，宜令勿犯上诸玉讳。本经内有言乘二字，可密音默诵之，以当回避也。如献欸投词祈求所欲者，於玄帝疏内无得书犯诸讳字，诸两字讳者不许联用，如是单用一字，书令字不完。",
        "入武当山修道四十二年，功成果满，白日升天，玉皇有诏，封为太玄，镇於北方，显边之因，自此始也。",
        "武当者，古名太和山。按《九五经纬天地历》曰：禹平水土之后，分治九州，拜立五岳，定封四渎范围，厚载之德，名山大川悉以神圣主之。乃考翼秒之下，有山曰太和，故老相传云，上古玄武得道飞升之地，更太和之名，就封曰武当山。按《实录》云：王子离宫，寻访幽谷，遂感玉清圣祖紫元君，授无极上道。元君曰：子可越海束历於翼较之下，有山自乾兑起迹，盘旋五万里，水出震官。自有太极之时，便生是山，上应显定极风太安皇崖二天之下。子可入是山，择众峰之中冲高紫霄者居之。当契太和升举后二千五百岁，龙汉四劫中，当披发跣足，摄坎离真精，归根复位，上为三境辅臣，下作十方大圣，方得显名亿劫，与天地曰月齐，并是其果满也。语毕元君升云而去。王子乃依师语越海束，果见师告之山，山水藏没，有七十二峰，一岑耸翠，上凌紫霄，下有一岩，当阳虚寂，於是探师之诫目，山曰太和山，峰曰紫霄峰，岩曰紫霄岩，因卜居焉。潜虚玄一，默会万真，四十二年，大得上道。至黄帝紫云五十七年岁次庚寅九月丙戌初九丙寅曰，自清晨有祥云天花，似雨而下，迷漫山谷，去山四方，林峦震响，自作步虚仙乐之音，王子拱手立于紫霄峰上，须臾云散，见五真韦仙，导从甚盛非凡，见闻悉皆降集，王子稽首，祇奉拜迎。五真曰：吾等乃九五老天君，准奉三清玉帝诏命，与子启途。曰当午，五真宣诏，王子再拜稽首，兴受诏领赐，品仪易服讫，乃敛圭奉，乘飞云玉辖羽盖琼轮上升，朝赴九清境矣。夫玉皇有诏者，是斯经内一百六十八字天书篆文也。承此赴除太玄之职，方始显迹，於凡知有所修之因也。",
        "真人稽首再拜，白紫微大帝曰：玉皇诏封，必有妙旨，敢问大略，以开小聪。尔时告於妙行曰：天书秘密，何可谈扬，恐泄天机，深为不便，大梵隐语，奚使众闻。",
        "北极中天紫微令事，遵佐金阙昊天，发敕赞劳，褒勉约东，论事而已。时依应三清玉帝玺书，颁降准事，施行毕誊，秘于紫馆，况明真有格，未易冒禁，露谈宝训，恐致轻泄之愆也。於时妙行，开存众之诚，请问大帝旨意之故，谦谦然宝惜，特为遏众信，结誓立盟，使夫理志合仪者矣。",
        "妙行真人拜手稽首，复奏言曰：臣虽缘薄，圣必恩宽，曲念众真，特垂大便，苟轻泄慢，当堕恶途，万劫千生，长为下鬼。",
        "六趣杂染轮回，总号恶途，应是冥宫幽史，皆曰下鬼。",
        "是时，紫微大帝，念此真人着意勤拳，再三请问，遂宣帝软，以示众真。",
        "拜手者，执简启坛礼跪也。稽首者，倪首至地俯伏也。三请者，则九拜手三三倪兴"
    ]
}